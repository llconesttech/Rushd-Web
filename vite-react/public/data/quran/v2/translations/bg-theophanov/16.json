{"number":16,"edition":"bg.theophanov","ayahs":[{"number":1,"text":"Повелята на Аллах непременно ще дойде, но не прибързвайте с това! Пречист е Той! Превисоко е над онова, с което Го съдружават"},{"number":2,"text":"Той низпослава ангелите, разкривайки Своята повеля комуто пожелае от Своите раби: “Предупреждавайте, че няма друг бог освен Мен! И да се боят от Мен!”"},{"number":3,"text":"Той сътвори небесата и земята с мъдрост. Превисоко е над онова, с което Го съдружават"},{"number":4,"text":"Той сътвори човека от частица сперма и ето го - явен противник"},{"number":5,"text":"И сътвори Той добитъка. В него има топлина за вас и ползи, и от него ядете"},{"number":6,"text":"В него има и хубост за вас, когато го прибирате вечер и когато го подкарвате на паша"},{"number":7,"text":"И носи вашите товари към страни, които не бихте стигнали освен с тежък труд. Вашият Господ е състрадателен, милосърден"},{"number":8,"text":"[Сътвори] и конете, и мулетата, и магаретата - за да ги яздите и за украса. И сътвори Той каквото не знаете"},{"number":9,"text":"Аллах насочва по Правия път, а другите [пътища] отклоняват. И ако Той пожелаеше, би ви напътил всички"},{"number":10,"text":"Той е, Който изсипва вода от небето. За вас от нея има за пиене и от нея [израстват] храсти, откъдето пасете [добитъка]"},{"number":11,"text":"С нея Той за вас изважда посевите и маслините, и палмите, и гроздето, и всички плодове. В това има знамение за хора премислящи"},{"number":12,"text":"И подчини Той за вас нощта и деня, и слънцето, и луната, и звездите са подчинени на Неговата повеля. В това има знамения за хора проумяващи"},{"number":13,"text":"И това, което създаде за вас по земята в различни цветове... В това има знамение за хора поучаващи се"},{"number":14,"text":"Той е, Който подчини морето, за да ядете оттам прясно месо и да извличате оттам украшения, които носите. И виждаш корабите да го браздят, и за да търсите от Него благодат, и за да сте признателни"},{"number":15,"text":"И положи на земята непоклатими планини, за да не се люлее с вас; и реки, и пътища, за да се напътите"},{"number":16,"text":"и други знаци; и по звездите се насочват"},{"number":17,"text":"И нима Онзи, Който сътворява, е като онзи, който не може да сътворява? Не ще ли се поучите"},{"number":18,"text":"И ако пресмятате благодеянията на Аллах, не ще ги изчислите. Аллах е опрощаващ, милосърден"},{"number":19,"text":"Аллах знае какво спотайвате и какво разкривате"},{"number":20,"text":"Онези, които [неверниците] ги зоват вместо Аллах, нищо не могат да сътворят, а и самите те са сътворени"},{"number":21,"text":"безжизнени мъртъвци. И не ще усетят кога ще бъдат възкресени"},{"number":22,"text":"Вашият Бог е единственият Бог. А онези, които не вярват в отвъдния живот, сърцата им [Го] отричат и надменни са те"},{"number":23,"text":"Без съмнение, Аллах знае какво спотайват и какво разкриват. Той не обича надменните"},{"number":24,"text":"И когато им се казва: “Какво е низпослал вашият Господ?”, казват: “Легенди на предците!”"},{"number":25,"text":"за да понесат в Деня на възкресението всички свои товари и някои товари на заблудените от тях хора в неведение. И колко лошо е онова, което ще понесат"},{"number":26,"text":"И онези преди тях лукавстваха, но Аллах разруши тяхното здание из основи и рухна отгоре им таванът. И мъчението им дойде оттам, откъдето не им е хрумвало"},{"number":27,"text":"После, в Деня на възкресението, Той ще ги опозори и ще каже: “Къде са Моите съдружници, заради които враждувахте?” Дарените със знанието ще кажат: “Позорът и злото Днес са за неверниците"},{"number":28,"text":"на които - угнетили себе си - ангелите прибират душите.” Тогава ще се смирят: “Не сме вършили зло.” Да, Аллах знае какво сте вършили"},{"number":29,"text":"Влезте през вратите на Ада, там ще пребивавате вечно! Колко лошо е обиталището на надменните"},{"number":30,"text":"И ще се каже на богобоязливите: “Какво е низпослал вашият Господ?” Ще кажат: “Добро.” За благодетелните има добрина на този свят, а отвъдният дом е най-доброто. И колко прекрасен е Домът на богобоязливите"},{"number":31,"text":"градините на Адн, в които ще влязат - сред тях реки текат. Там ще имат, каквото пожелаят. Така Аллах възнаграждава богобоязливите"},{"number":32,"text":"на които - пречисти - ангелите прибират душите. Ще им кажат: “Мир вам!” Влезте в Рая заради онова, което сте вършили!”"},{"number":33,"text":"Нима [неверниците] чакат друго освен да им се явят ангелите или да им се яви повелята на твоя Господ? Така постъпиха и онези преди тях. И не Аллах ги угнетява, а те себе си угнетяват"},{"number":34,"text":"И ги сполетяха злините на онова, което извършиха. И ги обгради онова, на което се присмиваха"},{"number":35,"text":"И рекоха съдружаващите: “Ако Аллах желаеше, нямаше да служим на нищо освен на Него, нито ние, нито бащите ни, и нямаше да възбраним без Него нищо. Така постъпваха и онези преди тях. А нима пратениците имат друг дълг освен ясното послание"},{"number":36,"text":"И при всяка общност изпратихме пратеник: “Служете на Аллах и странете от сатаните!” Някои от тях Аллах напъти, а някои заслужиха заблудата. Вървете по земята и вижте какъв е краят на отричащите"},{"number":37,"text":"Дори ако ти копнееш да ги напътиш [о Мухаммад], Аллах не напътва онзи, който избира заблудата. Те нямат помощници"},{"number":38,"text":"И се заклеха в Аллах с най-усърдните си клетви: “Аллах не ще възкреси онзи, който умре.” Да, истинно е Неговото обещание. Ала повечето хора не знаят"},{"number":39,"text":"[Аллах ще ги възкреси], за да им обясни онова, по което бяха в разногласие, и за да узнаят неверниците, че са лъжци"},{"number":40,"text":"Нашето Слово към нещо, когато го пожелаем, е само да му кажем: “Бъди!”. И то става"},{"number":41,"text":"А които се преселиха заради Аллах, след като бяха угнетени, ще ги настаним на добро място в земния живот, а наградата на отвъдния е още по-голяма, ако знаят"},{"number":42,"text":"онези, които търпят и на своя Господ се уповават"},{"number":43,"text":"И преди теб изпращахме само мъже, на които давахме откровение - питайте хората на Писанието, ако вие не сте узнали"},{"number":44,"text":"с ясните знаци и писанията... И низпослахме на теб [о, Мухамад] Напомнянето, за да обясниш на хората какво им е низпослано и за да размислят"},{"number":45,"text":"Нима онези, които кроят злините, имат сигурност, че Аллах не ще накара земята да ги погълне или че мъчението не ще дойде при тях, откъдето не им хрумва"},{"number":46,"text":"Или че Той не ще ги накаже при тяхното странстване, а те не могат да Го възпрат"},{"number":47,"text":"Или че Той не ще ги сграбчи в уплах? Вашият Господ е състрадателен, милосърден"},{"number":48,"text":"Нима не видяха всяко нещо, което Аллах е сътворил? Свеждат се сенките му надясно и наляво, кланяйки се на Аллах със смирение"},{"number":49,"text":"На Аллах се покланя в суджуд всичко на небесата и всяка твар по земята, и ангелите - без да се големеят"},{"number":50,"text":"Страхуват се от своя Господ, Който е над тях, и вършат, каквото им се повелява"},{"number":51,"text":"И отреди Аллах: “Не приемайте два бога! Един е Бог. От Мен се бойте, само от Мен!”"},{"number":52,"text":"И Негово е всичко на небесата и на земята, и неизменно за Него е служенето. И нима се боите от друг освен от Аллах"},{"number":53,"text":"И каквато и благодат да имате, тя е от Аллах. После, щом ви засегне беда, Него умолявате"},{"number":54,"text":"После, щом Той ви отмахне бедата, ето - някои от вас съдружават своя Господ"},{"number":55,"text":"за да отрекат онова, което сме им дали. Наслаждавайте се и ще узнаете"},{"number":56,"text":"И отреждат за онова, което не познават, дял от препитанието, което Ние сме им дали. Кълна се в Аллах, непременно ще бъдете питани за онова, което сте измисляли"},{"number":57,"text":"И отреждат за Аллах дъщерите - пречист е Той!, - а за себе си - онова, което възжелават"},{"number":58,"text":"И щом известят някого от тях за женска рожба, лицето му помрачнява и спотайва той печал"},{"number":59,"text":"Скрива се от хората заради лошото, което са му съобщили - дали да я пощади за унижение, или [жива] да я зарови в пръстта. Колко лошо отсъждат"},{"number":60,"text":"Онези, които не вярват в отвъдния живот, имат най-лошите качества, а най-съвършените принадлежат на Аллах. Той е Всемогъщия, Премъдрия"},{"number":61,"text":"И ако Аллах наказваше хората за техния гнет, Той не би оставил на земята дори една твар. Ала Той ги забавя за определен срок. И щом срокът им дойде, и с миг дори не ще го забавят, нито ще го изпреварят"},{"number":62,"text":"И отреждат за Аллах онова, което мразят. И езиците им описват лъжата - че за тях е най-хубавото. Без съмнение, за тях е Огънят и там ще бъдат изоставени"},{"number":63,"text":"Кълна се в Аллах, вече изпращахме пратеници и на общности преди теб [о, Мухаммад]. Но сатаната разкраси за тях делата им. Днес той е техният покровител и за тях има болезнено мъчение"},{"number":64,"text":"И низпослахме Книгата на теб, единствено за да им разясниш онова, по което са в разногласие - и с напътствие, и милост за хора вярващи"},{"number":65,"text":"И изсипва Аллах вода от небето, и съживява с нея земята след нейната смърт. В това има знамение за хора чуващи"},{"number":66,"text":"И в добитъка има поука за вас. Даваме ви да пиете от онова, което е в стомаха му помежду нечистотии и кръв - чисто мляко, приятно за пиещите"},{"number":67,"text":"И от плодовете на палмите и гроздето взимате опияняваща напитка и хубава храна. В това има знамение за хора проумяващи"},{"number":68,"text":"И внуши твоят Господ на пчелите: “Вземете си жилища сред планините и по дърветата, и в онова, което [хората] градят"},{"number":69,"text":"После яжте от всички плодове и следвайте пътищата на вашия Господ, улеснени [за вас]!” Излиза от стомаха им питие с различен цвят. В него има изцеление за хората. В това има знамение за хора премислящи"},{"number":70,"text":"Аллах ви сътворява, после ви прибира душите. А някой от вас бива довеждан до най-окаяната възраст и тогава не знае нищо, след като е знаел. Аллах е всезнаещ, всесилен"},{"number":71,"text":"Аллах предпочете едни от вас пред други в препитанието. А онези, които са предпочетени, не споделят своето препитание с владените от техните десници, в него да са равни. Тогава благодатта на Аллах ли отричат"},{"number":72,"text":"Аллах ви отреди съпруги от самите вас и ви отреди от съпругите ви деца и внуци, и ви дава препитание от благата. И нима в лъжата вярват, а щедростта на Аллах отхвърлят"},{"number":73,"text":"И вместо на Аллах те служат на онези, които не владеят за тях никакво препитание от небесата и от земята, и са безсилни"},{"number":74,"text":"И не сторвайте подобия на Аллах! Аллах знае, вие не знаете"},{"number":75,"text":"Аллах дава пример с един притежаван роб, неспособен на нищо, и човек, на когото дарихме от Нас хубаво препитание, и той раздава от него тайно и явно. Нима двамата са равни? Слава на Аллах! Ала повечето от тях не знаят"},{"number":76,"text":"И дава Аллах пример с двама мъже - единият е ням, неспособен на нищо, и е бреме за своя господар. Където и да го прати, той не донася добро. Нима са равни, той и онзи, който повелява справедливост и е на правия път"},{"number":77,"text":"На Аллах принадлежи неведомото на небесата и на земята. Повелята за Часа е, само колкото да мигне око, или още по-бързо. Аллах над всяко нещо има сила"},{"number":78,"text":"И ви извади Аллах от утробите на вашите майки, без да имате знание, и Той направи за вас слуха и зрението, и сърцата, за да сте признателни"},{"number":79,"text":"Не виждат ли те птиците, покорни [да летят] в небесния простор? - Само Аллах ги крепи. В това има знамения за хора вярващи"},{"number":80,"text":"Аллах стори за вас домовете ви за отдих и стори за вас от кожите на добитъка домове, които са ви леки в дните на вашето пътуване и в дните на вашето отсядане; и от вълната и козината, и косъма им - обзавеждане и ползване до време"},{"number":81,"text":"И стори Аллах за вас сенки от онова, което е сътворил, и стори за вас в планините убежища, и стори за вас одежди, които ви пазят от жегата, и одежди, които ви пазят в битка. Така изпълнява Той Своята благодат за вас, за да се отдадете Нему"},{"number":82,"text":"А отметнат ли се [о, Мухаммад], твой дълг е само ясното послание"},{"number":83,"text":"Те узнават благодатта на Аллах, после я отричат. Повечето от тях са неверници"},{"number":84,"text":"Един Ден ще възкресим от всяка общност по един свидетел. Тогава неверниците не ще бъдат чути и не ще бъде позволено покаяние"},{"number":85,"text":"И когато угнетителите видят мъчението, не ще им се облекчи то и не ще бъдат изчакани"},{"number":86,"text":"И когато съдружаващите видят онези, които те са съдружавали с Аллах, ще кажат: “Господи, те са нашите идоли, които зовяхме освен Теб.” А те ще им отвърнат с думите: “Вие наистина сте лъжци.”"},{"number":87,"text":"И ще се отдадат на Аллах в този Ден със смирение, и ще изчезне от тях онова, което са измисляли"},{"number":88,"text":"На онези, които отричат и възпират от пътя на Аллах, надбавяме мъчение върху мъчението, задето сеят развала"},{"number":89,"text":"Един Ден ще възкресим от всяка общност по един свидетел за тях измежду техните редици. И теб [о, Мухаммад] ще доведем като свидетел за тези. И ти низпослахме Ние Книгата за разяснение на всяко нещо и с напътствие и милост, и с радостна вест за мюсюлманите"},{"number":90,"text":"Аллах повелява справедливост и благодетелност, и поддържане на връзките с роднините, и възбранява покварата и порицаваното, и гнета. Наставлява ви Той, за да се поучите"},{"number":91,"text":"И изпълнявайте обета към Аллах, щом сте обещали, и не нарушавайте клетвите, след като сте ги потвърдили и вече сте приели Аллах за ваш Свидетел! Аллах знае вашите дела"},{"number":92,"text":"И не приличайте на жена, която си разкъсва преждата, след като я е изпрела - да превръщате своите клетви в измама помежду ви, задето една общност е по-многобройна от друга. С това Аллах ви изпитва и в Деня на възкресението непременно ще ви разкрие онова, по което бяхте в разногласие"},{"number":93,"text":"И ако Аллах пожелаеше, Той щеше да ви стори една общност. Ала оставя Той в заблуда когото пожелае и напътва Той когото пожелае. И непременно ще бъдете питани за делата ви"},{"number":94,"text":"И не превръщайте своите клетви в измама помежду ви, та да се подхлъзне крак, след като е бил устойчив, и да вкусите злото, задето сте възпирали от пътя на Аллах, и за вас да има огромно мъчение"},{"number":95,"text":"И не продавайте обета на Аллах на никаква цена! Онова, което е при Аллах, е най-доброто за вас, ако знаете"},{"number":96,"text":"Това, което е при вас, секва, а което е при Аллах, е вечно. Ще въздадем Ние на търпеливите награда по-хубава от онова, което са вършили"},{"number":97,"text":"На всеки вярващ, мъж или жена, който извършва праведно дело, Ние ще отредим прелестен живот. И ще им въздадем награда по-хубава от онова, което са вършили"},{"number":98,"text":"И когато четеш Корана, при Аллах търси убежище от прокудения сатана"},{"number":99,"text":"Няма той власт над онези, които вярват и на своя Господ се уповават"},{"number":100,"text":"Властта му е само над онези, които се сближават с него и които съдружават с Аллах"},{"number":101,"text":"И когато подменяхме едно знамение с друго - а Аллах най-добре знае какво низпослава, - рекоха: “Ти само си измисляш.” Но повечето от тях не знаят"},{"number":102,"text":"Кажи [о, Мухаммад]: “Светият Дух [Джибрил] го низпослава от твоя Господ с истината, за да укрепи вярващите, и за напътствие, и радостна вест за мюсюлманите.”"},{"number":103,"text":"И знаем Ние, че казват: “Някакъв човек го обучава.” Езикът на онзи, към когото клонят, е чуждоземен, а този [Коран] е на ясен, арабски език"},{"number":104,"text":"Които не вярват в знаменията на Аллах, не ще ги напъти Аллах и за тях има болезнено мъчение"},{"number":105,"text":"Лъжа измислят само онези, които не вярват в знаменията на Аллах. Те са лъжците"},{"number":106,"text":"Който отрече Аллах, след като е повярвал - освен който е бил принуден, но сърцето му е спокойно с вярата... Ала които разтворят гръд за неверието, над тях е гневът на Аллах и за тях има огромно мъчение"},{"number":107,"text":"Това е, защото възлюбиха земния живот повече от отвъдния и защото Аллах не напътва невярващите хора"},{"number":108,"text":"Тези са, на които Аллах запечата сърцата и слуха, и зрението, тези са нехайните"},{"number":109,"text":"Без съмнение, в отвъдния живот те са губещите"},{"number":110,"text":"После твоят Господ... - за онези, които се преселят след своето изпитание, после се борят по пътя на Аллах и търпят - твоят Господ след това е опрощаващ, милосърден"},{"number":111,"text":"Един Ден всеки ще дойде да защити себе си и на всеки докрай ще се изплати за онова, което е вършил. И не ще бъдат угнетени"},{"number":112,"text":"И дава Аллах пример с едно селище. То бе мирно, спокойно. Получаваше препитанието си отвсякъде в изобилие. Но отрече то благата на Аллах, тогава Аллах го накара да изпита одеянието на глада и страха заради онова, което [жителите му] са сторили"},{"number":113,"text":"Вече дойде при тях Пратеника измежду им, но го взеха за лъжец. Тогава ги обзе мъчението, както угнетяват"},{"number":114,"text":"Яжте от онова, което Аллах ви даде за препитание - разрешено, приятно - и бъдете признателни за щедростта на Аллах, ако само на Него служите"},{"number":115,"text":"Възбрани ви Той мършата и кръвта, и свинското месо, и закланото за друг, а не за Аллах. А който е бил принуден, без да е потисник, нито престъпващ - Аллах е опрощаващ, милосърден"},{"number":116,"text":"И не изричайте лъжата, която езиците ви описват: “Това е позволено, а това е възбранено”, за да не измисляте лъжа за Аллах. Които измислят лъжа за Аллах, те не ще сполучат"},{"number":117,"text":"Кратко наслаждение - и за тях има болезнено мъчение"},{"number":118,"text":"А на юдеите възбранихме онова, за което ти разказахме преди. И не Ние ги угнетихме, а те себе си угнетиха"},{"number":119,"text":"А твоят Господ... - за онези, които вършат зло в неведение и след това се разкаят, и поправят - твоят Господ е опрощаващ, милосърден"},{"number":120,"text":"Наистина Ибрахим бе водител, покорен на Аллах, правоверен, и не бе от съдружаващите"},{"number":121,"text":"признателен бе за Неговите блага. Избра го Той и го насочи по правия път"},{"number":122,"text":"И му отредихме добрина в земния живот, и в отвъдния е сред праведниците"},{"number":123,"text":"После ти разкрихме [о, Мухаммад]: “Следвай религията на Ибрахим правоверния!” Той не бе от съдружаващите"},{"number":124,"text":"Съботата бе сторена само за онези, които бяха в разногласие за нея. В Деня на възкресението твоят Господ ще отсъди между тях за онова, по което бяха в разногласие"},{"number":125,"text":"Призовавай към пътя на твоя Господ с мъдрост и хубаво поучение, и спори с тях по най-хубавия начин! Твоят Господ най-добре знае кой се е отклонил от Неговия път и знае напътените"},{"number":126,"text":"И ако наказвате [о, вярващи], накажете със същото, с което са ви наказали! А ако търпите, това е най-доброто за търпеливите"},{"number":127,"text":"И търпи! Твоето търпение е само с подкрепата на Аллах. И не скърби за тях, и не се притеснявай от тяхното лукавство"},{"number":128,"text":"Аллах е с богобоязливите и с благодетелните"}]}