{"number":50,"edition":"bs.korkut","ayahs":[{"number":1,"text":"Kāf. Tako Mi Kur'ana slavnog"},{"number":2,"text":"oni se čude što im je došao jedan od njih da ih opominje, pa, nevjernici, govore: \"To je čudna stvar"},{"number":3,"text":"zar kad pomremo i zemlja postanemo…? Nezamisliv je to povratak"},{"number":4,"text":"Mi znamo šta će od njih zemlja oduzeti, u Nas je Knjiga u kojoj se sve čuva"},{"number":5,"text":"Oni, međutim, poriču Istinu koja im dolazi i smeteni su"},{"number":6,"text":"A zašto ne pogledaju nebo iznad sebe? – kako smo ga sazdali i ukrasili i kako u njemu nema nereda"},{"number":7,"text":"A Zemlju smo rasprostrli i po njoj nepomična brda pobacali i dali da iz nje niče raznovrsno prekrasno bilje"},{"number":8,"text":"da bi razmislio i opomenuo se svaki rob koji se Gospodaru svome obraća"},{"number":9,"text":"Mi s neba spuštamo vodu kao blagoslov, i činimo da, uz pomoć njenu, niču vrtovi i žito koje se žanje"},{"number":10,"text":"i visoke palme u kojih su zameci nagomilani jedni iznad drugih"},{"number":11,"text":"kao hranu robovima, i Mi njome oživljavamo mrtav predjel; takvo će biti i oživljenje"},{"number":12,"text":"Prije njih poricali su narod Nuhov, i stanovnici Ressa, i Semud"},{"number":13,"text":"i Ad, i narod faraonov, i narod Lutov"},{"number":14,"text":"i stanovnici Ejke i narod Tubba'; svi su oni poslanike lažnim smatrali i kaznu Moju zaslužili"},{"number":15,"text":"Pa zar smo prilikom prvog stvaranja malaksali? Ne, ali oni u ponovno stvaranje sumnjaju"},{"number":16,"text":"Mi stvaramo čovjeka i znamo šta mu sve duša njegova haje, jer Mi smo njemu bliži od vratne žile kucavice"},{"number":17,"text":"Kad se dvojica sastanu i sjednu jedan s desne, a drugi s lijeve strane"},{"number":18,"text":"on ne izusti nijednu riječ, a da pored njega nije prisutan onaj koji bdije"},{"number":19,"text":"Smrtne muke će zbilja doći – to je nešto od čega ne možeš pobjeći"},{"number":20,"text":"i u Rog će se puhnuti – to je Dan kojim se prijeti –"},{"number":21,"text":"i svako će doći, a s njim i vodič i svjedok"},{"number":22,"text":"Ti nisi mario za ovo, pa smo ti skinuli koprenu tvoju, danas ti je oštar vid"},{"number":23,"text":"A drug njegov će reći: \"Ovaj, pored mene, spreman je"},{"number":24,"text":"Baci u Džehennem svakog nezahvalnika, inadžiju"},{"number":25,"text":"koji je branio da se čine dobra djela i koji je nasilnik i podozriv bio"},{"number":26,"text":"koji je pored Allaha u drugog boga vjerovao – zato ga baci u patnju najtežu"},{"number":27,"text":"A drug njegov će reći: \"Gospodaru naš, ja ga nisam silom zaveo, sam je u velikoj zabludi bio"},{"number":28,"text":"Ne prepirite se preda Mnom!\" – reći će On – \"još davno sam vam zaprijetio"},{"number":29,"text":"Moja Riječ se ne mijenja i Ja nisam prema robovima Svojim nepravičan"},{"number":30,"text":"Na dan kada upitamo Džehennem: \"Jesi li se napunio?\" – on će odgovoriti: \"Ima li još"},{"number":31,"text":"A Džennet će biti primaknut čestitima, neće biti ni od jednog daleko –"},{"number":32,"text":"Ovo je ono što vam je obećano, svakome onome koji se kajao i čuvao"},{"number":33,"text":"koji se Milostivoga bojao, iako Ga nije vidio, i koji je srce odano donio"},{"number":34,"text":"Uđite u nj, u miru, ovo je Dan vječni"},{"number":35,"text":"U njemu će imati što god zažele – a od Nas i više"},{"number":36,"text":"A koliko smo naroda prije ovih uništili, koji su moćniji od njih bili, pa su po svijetu utočište tražili – od propasti spasa ima li"},{"number":37,"text":"U tome je, zaista, pouka za onoga ko razum ima ili ko sluša, a priseban je"},{"number":38,"text":"Mi smo stvorili nebesa i Zemlju i ono što je između njih – za šest vremenskih razdoblja, i nije Nas ophrvao nikakav umor"},{"number":39,"text":"Zato strpljivo podnosi ono što oni govore i veličaj Gospodara svoga i zahvaljuj Mu prije sunčeva izlaska i prije zalaska"},{"number":40,"text":"i veličaj Ga noću i poslije obavljanja molitvi"},{"number":41,"text":"I osluškuj! Dan kada će glasnik pozvati iz mjesta koje je blizu"},{"number":42,"text":"Dan kada će oni čuti istinit glas – to će biti Dan oživljenja"},{"number":43,"text":"Mi, zaista, dajemo život i dajemo smrt, i sve će se Nama vratiti"},{"number":44,"text":"A na Dan kada će nad njima zemlja popucati oni će žurno izići; biće to oživljenje, za Nas lahko"},{"number":45,"text":"Mi dobro znamo šta oni govore; ti ih ne možeš prisiliti, nego podsjeti Kur'anom onoga koji se prijetnje Moje boji"}]}