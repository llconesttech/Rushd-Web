{"number":17,"edition":"bg.theophanov","ayahs":[{"number":1,"text":"Пречист е Онзи, Който пренесе Своя раб нощем от Свещената джамия до Най-далечната джамия, околностите на която Ние благословихме, за да му покажем от Нашите знамения. Той е Всечуващия, Всезрящия"},{"number":2,"text":"И дадохме на Муса Писанието, и го сторихме напътствие за синовете на Исраил: “Да не приемате друг покровител освен Мен"},{"number":3,"text":"о, потомство на онези, които пренесохме заедно с Нух!” Той бе признателен раб"},{"number":4,"text":"Предрекохме Ние на синовете на Исраил в Писанието: “Ще рушите по земята два пъти и ще потискате с огромен гнет.”"},{"number":5,"text":"И когато настъпи обещаното за първото от двете, изпратихме срещу вас Наши раби, които имаха огромна мощ, и ви издириха сред домовете. И това обещание бе изпълнено"},{"number":6,"text":"После ви дадохме надмощие над тях и ви подпомогнахме с имоти и синове, и ви отредихме повече воинска сила"},{"number":7,"text":"Ако благодетелствате, за себе си благодетелствате, а ако вършите зло, то пак е за вас. И когато настъпи обещаното за втория път - [изпратихме други], за да ви унижат и да влязат в храма, както влязоха там първия път, и съвсем да унищожат онова, което надвиха"},{"number":8,"text":"Може вашият Господ да ви помилва. И ако вие повторите, и Ние ще повторим. И сторихме Ада затвор за неверниците"},{"number":9,"text":"Този Коран напътва към най-правото и благовества вярващите, които вършат праведни дела, че ще имат огромна награда"},{"number":10,"text":"и че за онези, които не вярват в отвъдния живот, сме приготвили болезнено мъчение"},{"number":11,"text":"Човек зове злото, както зове и доброто. Човек е припрян"},{"number":12,"text":"И сторихме нощта и деня две знамения. И изтриваме знака на нощта, и сторваме осветяващ знака на деня, за да търсите благодат от вашия Господ и за да знаете броя на годините, и изчислението. И всяко нещо разяснихме подробно"},{"number":13,"text":"И привързахме делата на всеки човек към неговата шия. И в Деня на възкресението ще му извадим книга, която той ще намери разтворена"},{"number":14,"text":"“Чети своята книга! Достатъчен си Днес да направиш равносметка за себе си.”"},{"number":15,"text":"Който се е напътил, за себе си се напътва, а който се е заблудил, в свой ущърб се заблуждава. Никой съгрешил не ще носи греха на друг. И не наказвахме, докато не проводехме пратеник"},{"number":16,"text":"И ако пожелаем да изтребим селище, повеляваме на живеещите в охолство там [да се смирят], а те престъпват. Тогава се сбъдва срещу него словото и напълно го опустошаваме"},{"number":17,"text":"И колко поколения погубихме след Нух! Достатъчен е твоят Господ - сведущ и всезрящ за греховете на Своите раби"},{"number":18,"text":"Който възжелае преходното, в него му ускоряваме каквото пожелаем за когото поискаме. После му отреждаме Ада, там ще гори порицаван, прокуден"},{"number":19,"text":"А който възжелае отвъдния живот и както подобава се старае за него, вярвайки - на тези старанието им ще се отплати"},{"number":20,"text":"За всички набавяме - и за тези, и за онези - от дара на твоя Господ. Дарът на твоя Господ не е възбранен"},{"number":21,"text":"Виж как предпочетохме едни над други, а отвъдният живот е по-велик по степени и по-велик за предпочитание"},{"number":22,"text":"И не взимай друг за Бог заедно с Аллах, та да не се окажеш порицаван, унизен"},{"number":23,"text":"И повели твоят Господ да не служите другиму освен Нему, и към родителите - добрина! Ако единият от тях или и двамата достигнат старостта при теб, не им казвай: “Уф!” и не ги навиквай, а им казвай ласкави слова"},{"number":24,"text":"И от милосърдие спусни за тях крилото на смирението и кажи: “Господи мой, помилвай ги, както и те ме отгледаха от малък!”"},{"number":25,"text":"Вашият Господ най-добре знае какво е в душите ви. Ако сте праведни, на разкайващите се Той опрощава"},{"number":26,"text":"И отдай на роднината правото му, и на нуждаещия се, и на пътника [в неволя], но не пилей с прахосничество"},{"number":27,"text":"Прахосниците са братя на сатаната. Сатаната към своя Господ е голям неблагодарник"},{"number":28,"text":"И ако се отдалечиш от тях, търсейки от своя Господ милост, на която се надяваш, кажи им поне блага дума"},{"number":29,"text":"И не сторвай ръката ти да е прикована към шията [в скъперничество], и не я разтваряй всецяло, та да не станеш упрекван, безпомощен"},{"number":30,"text":"Твоят Господ увеличава препитанието за когото пожелае и Той го намалява. За Своите раби Той е сведущ, всезрящ"},{"number":31,"text":"И не убивайте децата си поради страх от бедност! Ние храним и тях, и вас. Убиването им е голям грях"},{"number":32,"text":"И не пристъпвайте към прелюбодеянието! То е непристойност и е злочест път"},{"number":33,"text":"И не убивайте човек - Аллах е възбранил това, освен по право! А който бъде убит с гнет, Ние даваме власт на неговия наследник, но да не прекалява в убиването! На него се дава подкрепа"},{"number":34,"text":"И не пристъпвайте към имота на сирака, освен с добронамереност, докато не достигне зрелост! И изпълнявайте обета! За обета се носи отговорност"},{"number":35,"text":"И изпълвайте мярката, когато мерите, и претегляйте с точни везни! Това е най-доброто и най-хубавото за изход"},{"number":36,"text":"И не следвай онова, което не знаеш! И слухът, и зрението, и сърцето - за всички тях ще бъде питано"},{"number":37,"text":"И не върви по земята с надменност! Ти нито ще пробиеш земята, нито ще се въздигнеш колкото планините"},{"number":38,"text":"Лошото във всичко това е омразно при твоя Господ"},{"number":39,"text":"Това е от мъдростта, която твоят Господ ти разкри. И не взимай друг за бог заедно с Аллах, та да не бъдеш хвърлен в Ада упрекван, прокуден"},{"number":40,"text":"Нима [о, съдружаващи] вашият Господ е заделил за вас синовете, а за Себе Си е взел дъщери измежду ангелите? Наистина изричате прекомерни думи"},{"number":41,"text":"И дадохме разяснения в този Коран, за да се поучат, а това им надбави само ненавист"},{"number":42,"text":"Кажи [о, Мухаммад]: “Ако имаше заедно с Него други богове, както казват, тогава те щяха да търсят път към Владетеля на Трона.”"},{"number":43,"text":"Пречист е Той и е много високо, превисоко над онова, което говорят"},{"number":44,"text":"Прославят Го седемте небеса и земята, и всичко по тях. И няма нищо, което да не прославя Неговата възхвала. Ала вие не разбирате прославата им. Той е всеблаг, опрощаващ"},{"number":45,"text":"И когато четеш Корана, спускаме невидима завеса между теб и онези, които не вярват в отвъдния живот"},{"number":46,"text":"И сложихме сърцата им в броня, да не го разбират, и в ушите им - глухота. И когато споменаваш в Корана единствено твоя Господ, те обръщат гръб с отвращение"},{"number":47,"text":"Най-добре Ние знаем какво чуват, когато те слушат [скришом] и когато си шепнат, когато угнетителите си казват: “Вие следвате само един омагьосан мъж.”"},{"number":48,"text":"Виж как те уподобиха и се заблудиха, и вече са неспособни да намерят пътя"},{"number":49,"text":"И казват: “Нима след като станем кости и пръст, нима наистина ще бъдем възкресени в ново творение?”"},{"number":50,"text":"Кажи: “Дори и да сте камъни или желязо"},{"number":51,"text":"или творение от нещо, което смятате за велико!” И ще кажат: “Кой ще ни възстанови?” Кажи: “Онзи, Който ви създаде първия път.” И ще поклатят към теб глава и ще рекат: “Кога ще бъде това?” Кажи: “Може и да е скоро.”"},{"number":52,"text":"Деня, в който Той ще ви позове и ще откликнете на Неговата повеля, и ще мислите, че само малко сте престояли"},{"number":53,"text":"И кажи на Моите раби да говорят най-хубавото! Сатаната сее раздор между тях. Сатаната е явен враг на човека"},{"number":54,"text":"Вашият Господ най-добре ви познава. Ако пожелае, ще ви помилва, или ако пожелае, ще ви накаже. И не те изпратихме да бъдеш техен покровител"},{"number":55,"text":"Твоят Господ най-добре знае всички на небесата и на земята. И предпочетохме едни пророци пред други. И дадохме на Дауд псалми"},{"number":56,"text":"Кажи: “Позовете онези, които приемате вместо Него, но те нито могат да премахнат бедата от вас, нито да я отклонят.”"},{"number":57,"text":"Онези, които [съдружаващите] зоват, се стремят да се доберат до своя Господ, кой от тях да бъде най-близо, и се надяват на Неговата милост, и се страхуват от Неговото мъчение. Мъчението на твоя Господ е за опасение"},{"number":58,"text":"И не ще има селище, което Ние да не сме погубили преди Деня на възкресението, или да не сме измъчвали със сурово мъчение. Всичко това е записано в Книгата-майка"},{"number":59,"text":"Въздържахме се да изпратим знаменията, само защото предците ги взимаха за лъжа. И дадохме на самудяните камилата - явно знамение, а те го отхвърлиха. И изпращаме знаменията единствено за заплаха"},{"number":60,"text":"И ти казахме: “Твоят Господ обгражда хората.” И сторихме видението, което ти показахме, и прокълнатото дърво в Корана, само за изпитание на хората. И ги заплашваме, но това им надбавя само голямо престъпване"},{"number":61,"text":"И когато казахме на ангелите: “Сведете чела пред Адам!”, те се поклониха, освен Иблис. Рече: “Нима да се поклоня на този, когото Ти сътвори от глина?”"},{"number":62,"text":"И рече: “Да Ти покажа ли какъв е този, когото Ти почете повече от мен? Ако ми дадеш отсрочка до Деня на възкресението, аз непременно ще завладея неговото потомство, освен малцина.”"},{"number":63,"text":"Рече: “Върви! А който от тях те последва, възмездието ви е Адът - обилно възмездие"},{"number":64,"text":"И подбуждай с твоя глас когото можеш от тях, и ги призовавай с конниците и пехотинците си, и поделяй с тях имотите и децата, и им обещавай!” Но сатаната им обещава само измама"},{"number":65,"text":"“Над Моите раби ти нямаш власт. И достатъчен е твоят Господ за покровител.”"},{"number":66,"text":"Вашият Господ е, Който придвижва за вас корабите в морето, за да търсите от Неговата благодат. Той е милосърден към вас"},{"number":67,"text":"И когато ви засегне беда в морето, онези, които зовете, изчезват, освен Него. А когато Той ви изведе на сушата, вие се извръщате. Човекът е неблагодарник"},{"number":68,"text":"Имате ли сигурност, че Той не ще накара сушата да ви погълне, или че не ще изпрати срещу вас ураган от камъни? После не ще намерите за себе си покровител"},{"number":69,"text":"Или имате сигурност, че Той не ще ви върне там повторно, и не ще изпрати срещу вас ломящ вятър, та да ви издави заради вашето неверие? После не ще си намерите в това помощник срещу Нас"},{"number":70,"text":"И почетохме Ние синовете на Адам, и ги пренасяме по сушата и морето, и им даваме от благата. И ги предпочетохме да превъзхождат повечето от онези, които сътворихме"},{"number":71,"text":"В Деня ще позовем всички хора с техните водители. Онези, чиято книга е подадена в десницата им, ще четат [с доволство] книгата си и не ще бъдат угнетени дори с влакънце от фурма"},{"number":72,"text":"А който на този свят е сляп, той ще бъде сляп и в отвъдния, и ще бъде най-заблудения за пътя"},{"number":73,"text":"И се домогваха да те отклонят от онова, което ти разкрихме [о, Мухаммад], за да измислиш за Нас друго, и тогава щяха да те вземат за приятел"},{"number":74,"text":"И ако не те бяхме Ние подкрепили, за малко щеше да склониш към тях"},{"number":75,"text":"Тогава щяхме да те накараме двойно да вкусиш [мъчението на] живота и двойно - на смъртта. После не ще си намериш помощник срещу Нас"},{"number":76,"text":"И се домогваха да напуснеш земята [на Мека], за да те прогонят оттам. Тогава и те щяха да останат само малко след теб"},{"number":77,"text":"Такъв бе обичаят спрямо Нашите пратеници, които изпратихме преди теб... И не ще откриеш промяна в Нашия обичай"},{"number":78,"text":"Отслужвай молитвите от захождането на слънцето до мрака на нощта, и утринната молитва! Утринната молитва се засвидетелства"},{"number":79,"text":"И в част от нощта бодърствай с [молитва] допълнително за теб. Твоят Господ ще те въздигне на похвално място"},{"number":80,"text":"Кажи: “Господи мой, въведи ме с достойнство и ме изведи с достойнство! И дай ми за подкрепа власт от Теб!”"},{"number":81,"text":"И кажи: “Дойде истината и погина лъжата. Несъмнено лъжата погива.”"},{"number":82,"text":"И низпославаме в Корана това, което е изцеление и милост за вярващите, а на угнетителите той надбавя само загуба"},{"number":83,"text":"И когато дадем благодат на човек, той се извръща и се отдалечава по своя си път. А когато го засегне злото, той потъва в отчаяние"},{"number":84,"text":"Кажи: “Всеки постъпва по свой начин. Но вашият Господ най-добре знае кой е на по-прав път.”"},{"number":85,"text":"И те питат за духа. Кажи: “Духът е от делото на моя Господ и ви е дадено само малко от знанието.”"},{"number":86,"text":"И ако пожелаем, Ние ще отнемем онова, което ти разкрихме - после не ще си намериш покровител срещу Нас"},{"number":87,"text":"но само по милост от твоя Господ [не ще го отнемем]. Наистина благодатта Му към теб е голяма"},{"number":88,"text":"Кажи: “И да се съберат хората и джиновете, за да създадат подобен на този Коран, те не ще създадат такъв подобен, дори един на друг да си помагат.”"},{"number":89,"text":"И разяснихме за хората всякакви примери в този Коран. А повечето хора се противят само от неверие"},{"number":90,"text":"И казаха: “Не ще ти повярваме, докато не направиш да бликне за нас извор от земята"},{"number":91,"text":"или да имаш градина с палми и грозде, и да направиш да бликнат сред нея реки в изобилие"},{"number":92,"text":"или да направиш небето да падне - както твърдиш - върху нас на отломки, или да доведеш насреща ни Аллах и ангелите"},{"number":93,"text":"или да имаш дом от злато, или да се възкачиш на небето. И не ще повярваме на твоето възкачване, докато не ни свалиш книга, която да прочетем.” Кажи [о, Мухаммад]: “Пречист е моят Господ! Не съм ли само един човек-пратеник?”"},{"number":94,"text":"И пречеше на хората да повярват, когато им се яви напътствието, само това, че казваха: “Нима Аллах ни проводи човек-пратеник?”"},{"number":95,"text":"Кажи: “Ако имаше на земята ангели, които да ходят спокойно, щяхме да им свалим от небето ангел-пратеник.”"},{"number":96,"text":"Кажи: “Достатъчен е Аллах за свидетел между мен и вас. Той за Своите раби е сведущ, всезрящ.”"},{"number":97,"text":"Когото Аллах напъти, той е на правия път, а когото остави в заблуда - не ще намериш за тях защитници освен Него. И ще ги съберем в Деня на възкресението по очи - слепи, неми и глухи. Мястото им е Адът. Всякога, щом позагасне, ще им добавяме пламъци"},{"number":98,"text":"Това е тяхното възмездие, защото не повярваха в Нашите знамения и казваха: “Нима след като станем кости и пръст, нима наистина ще бъдем възкресени в ново творение?”"},{"number":99,"text":"Нима не виждат, че Аллах, Който сътвори небесата и земята, е способен да сътвори и подобни на тях? И отреди им срок, за който няма съмнение. А угнетителите се възпротивяват само от неверие"},{"number":100,"text":"Кажи: “Дори да притежавахте съкровищниците с милостта на моя Господ, и тогава щеше да ви се свиди поради страх от [тяхното] изчерпване. Човекът е скъперник.”"},{"number":101,"text":"И вече дадохме на Муса девет ясни знамения. И питай [о, Мухаммад] синовете на Исраил как той дойде при тях и Фараонът му рече: “Мисля, о, Муса, че наистина си омагьосан.”"},{"number":102,"text":"Рече [Муса]: “Ти вече узна, че тези [знамения] ги низпосла като явни доводи не друг, а Господът на небесата и на земята. И мисля, о, Фараоне, че наистина ти си погубен.”"},{"number":103,"text":"И искаше да ги прогони от Земята [на Египет]. И издавихме него и всички заедно с него"},{"number":104,"text":"И рекохме след него на синовете на Исраил: “Обитавайте земята и когато настъпи обещаното за отвъдния живот, ще ви доведем стълпени.”"},{"number":105,"text":"С истината го низпослахме [Корана], с истината бе низпослан. И те изпратихме Ние [о, Мухаммад] само като благовестител и предупредител"},{"number":106,"text":"Ние разделихме Корана на части, за да го четеш пред хората бавно. И го низпослахме постепенно"},{"number":107,"text":"Кажи: “И да вярвате в него, и да не вярвате, дарените със знанието преди него покорно свеждат чела до земята в суджуд, когато им бъде четен"},{"number":108,"text":"И казват: “Пречист е нашият Господ! Обещанието на нашия Господ наистина се изпълни.”"},{"number":109,"text":"И покорно свеждат чела до земята, плачейки, и им надбавя той смирение"},{"number":110,"text":"Кажи: “Зовете [Го] Аллах или зовете [Го] Всемилостивия! Както и да [Го] зовете, Негови са Най-прекрасните имена. И не отслужвай гръмогласно своята молитва, нито я шепни, а потърси среден път в това!”"},{"number":111,"text":"И кажи: “Слава на Аллах, Който не се е сдобивал със син и не е имал съдружник във владението, и не е имал помощник срещу безсилието. И Го прославяй с възвеличаване"}]}