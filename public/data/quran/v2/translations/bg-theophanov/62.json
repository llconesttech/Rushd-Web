{"number":62,"edition":"bg.theophanov","ayahs":[{"number":1,"text":"Всичко на небесата и всичко на земята прославя Аллах - Владетеля, Пресветия, Всемогъщия, Премъдрия"},{"number":2,"text":"Той е, Който проводи при неграмотните [араби] Пратеник измежду тях да им чете Неговите знамения и да ги пречисти, и да ги учи на Книгата и на мъдростта, а преди бяха в явна заблуда"},{"number":3,"text":"И при други освен тях, които още не са ги последвали... Той е Всемогъщия, Премъдрия"},{"number":4,"text":"Това е благодатта на Аллах. Дарява я Той комуто пожелае. Аллах е Владетелят на великата благодат"},{"number":5,"text":"Онези, които бяха натоварени с Тората, а после не понесоха товара, приличат на магаре, носещо книги. Колко лош е примерът на хората, които взимат за лъжа знаменията на Аллах! Аллах не напътва хората-угнетители"},{"number":6,"text":"Кажи: “О, юдеи, щом твърдите, че вие сте ближните на Аллах без другите хора, възжелайте смъртта, ако говорите истината!”"},{"number":7,"text":"Ала не ще я възжелаят никога заради онова, което със своите ръце са сторили отпреди. Аллах знае угнетителите"},{"number":8,"text":"Кажи: “Смъртта, от която бягате, непременно ще ви срещне. После ще бъдете върнати при Знаещия неведомото и явното, и Той ще ви извести какво сте вършили.”"},{"number":9,"text":"О, вярващи, щом се призове за молитвата в петъчния ден, устремете се към споменаването на Аллах и оставете търговията! Това е най-доброто за вас, ако знаете"},{"number":10,"text":"И щом молитвата завърши, разпръснете се по земята и търсете благодат от Аллах, и често споменавайте Аллах, за да сполучите"},{"number":11,"text":"И щом видяха търговия или забавление, разотидоха се натам и те оставиха да стоиш. Кажи [о, Мухаммад]: “Това, което е при Аллах, е по-добро от забавлението и от търговията. Аллах е Най-добрият от даряващите препитание.”"}]}