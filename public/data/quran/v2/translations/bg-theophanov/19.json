{"number":19,"edition":"bg.theophanov","ayahs":[{"number":1,"text":"Каф. Ха. Йа. Айн. Сад"},{"number":2,"text":"[Това е] споменаване за милостта на твоя Господ към Неговия раб Закария"},{"number":3,"text":"Когато призова той своя Господ с таен зов"},{"number":4,"text":"рече: “Господи мой, отслабнаха костите ми и пламнаха бели коси по главата, и никога не останах без отговор в своя зов към Теб, Господи"},{"number":5,"text":"И се опасявам от роднините след мен, а жена ми е бездетна. Дари ме с приемник от Теб"},{"number":6,"text":"който да ме наследи и да наследи рода на Якуб! И го стори богоугоден, Господи!”"},{"number":7,"text":"“О, Закария, благовестваме те Ние за момче. Името му е Яхя. Не сме сторвали негов съименник преди.”"},{"number":8,"text":"Рече: “Господи мой, как ще имам момче, когато жена ми е бездетна, пък аз вече грохнах от старост?”"},{"number":9,"text":"Рече [ангелът]: “Тъй каза твоят Господ: “Това за Мен е лесно. Сътворих те Аз преди, а ти бе нищо.”"},{"number":10,"text":"Рече: “Господи, дай ми знак!” Рече: “Знакът за теб е три нощи да не говориш с хората, без [да имаш] недостатък.”"},{"number":11,"text":"И излезе при своя народ от светилището, и посочи към тях да възславят Аллах и в зори, и вечер"},{"number":12,"text":"“О, Яхя, твърдо се придържай към Писанието!” И дадохме му Ние мъдростта още като дете"},{"number":13,"text":"и състрадание от Нас, и чистота. И бе богобоязлив"},{"number":14,"text":"и нежен с родителите си. И не бе насилник, непокорник"},{"number":15,"text":"Мир нему в деня, когато бе роден и в деня, когато ще умре, и в Деня, когато ще бъде възкресен"},{"number":16,"text":"И спомени [о, Мухаммад] в Книгата Мариам, когато се уедини от своето семейство на едно място на изток"},{"number":17,"text":"И се прикри от тях със завеса. И пратихме при нея Нашия Дух, който й се представи като съвършен човек"},{"number":18,"text":"Рече тя: “Всемилостивия да ме опази от теб! Ако си богобоязлив...”"},{"number":19,"text":"Рече [Джибрил]: “Аз съм само пратеник на твоя Господ, за да те даря с пречисто момче.”"},{"number":20,"text":"Рече: “Как ще имам момче, щом не ме е докосвал мъж и не съм блудница?”"},{"number":21,"text":"Рече [ангелът]: “Тъй каза твоят Господ: “Това за Мен е лесно. И за да го сторим знамение за хората, и милост от Нас. Това е предрешено дело.”"},{"number":22,"text":"И зачена го тя, и се уедини с него в отдалечено място"},{"number":23,"text":"И родилните болки я доведоха при ствола на палмата. Рече: “О, да бях умряла преди това и да бях напълно забравена!”"},{"number":24,"text":"И бе призована изпод нея: “Да не тъжиш! Твоят Господ стори под теб ручей"},{"number":25,"text":"И разклати към себе си ствола на палмата, за да се посипят свежи зрели фурми"},{"number":26,"text":"И яж, и пий, и се радвай! И ако видиш някого от хората, направи знак: “Дадох на Всемилостивия обет да се въздържам, затова днес с никого не ще говоря.”"},{"number":27,"text":"И отиде с него при своя народ, носейки го. Рекоха: “О, Мариам, ти стори нещо осъдително"},{"number":28,"text":"О, сестро на Харун, баща ти не беше лош човек и майка ти не беше блудница.”"},{"number":29,"text":"И посочи тя към него. Рекоха: “Как ще беседваме с дете в люлка?”"},{"number":30,"text":"Рече то: “Раб съм на Аллах. Даде ми Той Писанието и ме стори пророк"},{"number":31,"text":"И ме стори благословен, където и да се намирам, и ми повели да отслужвам молитвата, и да давам милостинята закат, докато съм жив"},{"number":32,"text":"И да бъда нежен към своята майка. И не ме стори Той горделив, непокорен"},{"number":33,"text":"И мир на мен в деня, в който съм роден, и в деня, когато ще умра, и в Деня, когато ще бъда възкресен!”"},{"number":34,"text":"Това е Иса, синът на Мариам - словото на истината, в която се съмняват"},{"number":35,"text":"Не подобава на Аллах да се сдобива със син. Пречист е Той! Щом реши нещо, Той само му казва: “Бъди!” И то става"},{"number":36,"text":"[И добави Иса:] “Аллах е моят Господ и вашият Господ. Служете Нему! Това е правият път.”"},{"number":37,"text":"Но изпаднаха в разногласие групите помежду си. Горко на онези, които не вярват, от зрелище във великия Ден"},{"number":38,"text":"Как ще чуват и виждат в Деня, когато дойдат при Нас! Ала угнетителите днес са в явна заблуда"},{"number":39,"text":"И предупреди ги ти [о, Мухаммад] за Деня на горестта, когато ще бъде отсъдено делото, но те нехаят и не вярват"},{"number":40,"text":"Ние ще наследим земята и всички, които са по нея, и при Нас ще бъдат върнати"},{"number":41,"text":"И спомени в Книгата Ибрахим. Той бе всеправдив, пророк"},{"number":42,"text":"Когато каза на баща си: “О, татко мой, защо служиш на онова, което нито чува, нито вижда, и не може да те избави от нищо"},{"number":43,"text":"О, татко мой, на мен наистина ми се яви от знанието онова, което не дойде при теб. Последвай ме, и аз ще те изведа на правия път"},{"number":44,"text":"О, татко мой, не служи на сатаната! Сатаната е непокорен пред Всемилостивия"},{"number":45,"text":"О, татко мой, страхувам се да не те засегне мъчение от Всемилостивия и да не станеш приближен на сатаната.”"},{"number":46,"text":"Рече [бащата]: “Нима се отвръщаш от моите богове, о, Ибрахим? Ако не престанеш, ще те пребия с камъни. И ме напусни завинаги!”"},{"number":47,"text":"Рече: “Мир на теб! Ще моля да те опрости моят Господ. Към мен Той е благосклонен"},{"number":48,"text":"Оттеглям се от вас и от онова, което зовете вместо Аллах. Аз ще зова своя Господ. Няма да се разочаровам, зовейки своя Господ.”"},{"number":49,"text":"И щом се оттегли от тях и от онова, на което служат вместо на Аллах, Ние го дарихме с Исхак и Якуб, и всеки от тях сторихме пророк"},{"number":50,"text":"И им дарихме милост от Нас, и им отредихме голяма прослава"},{"number":51,"text":"И спомени в Книгата Муса! Той бе избраник и бе пратеник-пророк"},{"number":52,"text":"И призовахме го Ние от дясната страна на Планината, и го приближихме за тайна беседа"},{"number":53,"text":"И му дарихме от Своята милост брат му Харун да стане пророк"},{"number":54,"text":"И спомени в Книгата Исмаил! Той бе верен в обещанието и бе пратеник-пророк"},{"number":55,"text":"И повеляваше той на своя народ да отслужва молитвата и да дава милостинята закат, и получи благоволение при своя Господ"},{"number":56,"text":"И спомени в Книгата Идрис! Той бе всеправдив, пророк"},{"number":57,"text":"И го въздигнахме Ние на извисено място"},{"number":58,"text":"Те са от онези пророци, които Аллах дари със Своята благодат, от потомството на Адам и от онези, които пренесохме заедно с Нух, и от потомството на Ибрахим и Исраил, и от онези, които напътихме и избрахме. Когато им бъдат четени знаменията на Всемилостивия, те свеждат чела до земята в суджуд, плачейки"},{"number":59,"text":"Но ги последваха поколения, които изоставиха молитвата и последваха страстите. Тях ще ги постигне изтребление"},{"number":60,"text":"освен онези, които се покаят и вярват, и вършат праведни дела. Те ще влязат в Рая и с нищо не ще бъдат угнетени"},{"number":61,"text":"в Градините на Адн, които Всемилостивия обеща на Своите раби от неведомото. Неговото обещание винаги се изпълнява"},{"number":62,"text":"Не слушат там празнословия, а само “Мир!”, и имат там препитание и сутрин, и вечер"},{"number":63,"text":"Това е Раят, който оставяме в наследство на всеки от Нашите богобоязливи раби"},{"number":64,"text":"[Каза Джибрил:] “Слизаме ние само по повелята на твоя Господ. Негово е всичко пред нас и зад нас, и всичко по средата на това. Твоят Господ никога не забравя"},{"number":65,"text":"Господът на небесата и на земята, и на всичко между тях. На Него служи и търпелив бъди в служенето на Него! Нима знаеш подобен Нему?”"},{"number":66,"text":"И казва човекът: “Дали като умра, наистина ще бъда съживен?”"},{"number":67,"text":"А нима човекът не помни, че Ние го сътворихме и преди, когато бе нищо"},{"number":68,"text":"Кълна се в твоя Господ, Ние ще съберем и тях, и сатаните, после ще ги наредим на колене около Ада"},{"number":69,"text":"После ще извадим от всяка общност най-непокорните пред Всемилостивия"},{"number":70,"text":"Най-добре Ние знаем кои заслужават да горят там"},{"number":71,"text":"И всеки от вас ще мине през Ада. Това е окончателна присъда от твоя Господ"},{"number":72,"text":"После Ние ще спасим богобоязливите и ще оставим там на колене угнетителите"},{"number":73,"text":"И когато им бяха четени Нашите ясни знамения, неверниците казваха на вярващите: “Коя от двете ни групи има по-хубаво положение и по-добро общество?”"},{"number":74,"text":"И колко поколения преди тях Ние погубихме - по-богати и по-хубави наглед"},{"number":75,"text":"Кажи [о, Мухаммад]: “Който е в заблуда, Всемилостивия ще му даде отсрочка. И щом видят онова, което им е обещано - мъчението или Часа, ще узнаят кой има най-лошото място и най-слабото войнство.”"},{"number":76,"text":"И надбавя Аллах напътствие за напътените. Но непреходните праведни дела са най-доброто въздаяние при твоя Господ и най-добрата отплата"},{"number":77,"text":"Не видя ли ти онзи, който отхвърли Нашите знамения и рече: “Непременно ще ми бъдат дадени имот и деца.”"},{"number":78,"text":"Нима надникна той в неведомото, или взе обет от Всемилостивия"},{"number":79,"text":"Ала не! Ще запишем Ние какво казва и непременно ще му удължим мъчението"},{"number":80,"text":"И ще наследим от него онова, за което говори, и ще дойде той при Нас сам-самичък"},{"number":81,"text":"И приеха вместо Аллах други богове, за да им бъдат сила"},{"number":82,"text":"Ала не! Ще отрекат служенето на тях и ще им станат противници"},{"number":83,"text":"Не виждаш ли ти, че изпращаме сатаните срещу неверниците, за да ги подстрекават непрестанно"},{"number":84,"text":"И не бързай против тях! Ние им отброяваме дните"},{"number":85,"text":"В Деня, когато съберем богобоязливите на групи при Всемилостивия"},{"number":86,"text":"и поведем престъпниците към Ада като на водопой"},{"number":87,"text":"за никого не ще има застъпничество, освен за онези, които получиха обещание от Всемилостивия"},{"number":88,"text":"И рекоха [неверниците]: “Всемилостивия се сдоби със син.”"},{"number":89,"text":"Вие изрекохте нещо ужасно"},{"number":90,"text":"от което небесата биха се разкъсали и земята - разцепила, и планините - сгромолясали в руини"},{"number":91,"text":"да приписват син на Всемилостивия"},{"number":92,"text":"Не подобава на Всемилостивия да има син"},{"number":93,"text":"Всеки на небесата и на земята ще дойде като раб при Всемилостивия"},{"number":94,"text":"Той добре ги знае и всички ги отброява"},{"number":95,"text":"И всеки от тях сам-самичък ще се яви при Него в Деня на възкресението"},{"number":96,"text":"На онези, които вярват и вършат праведни дела, Всемилостивия ще отреди любов"},{"number":97,"text":"Улеснихме го [като го низпослахме] на твоя език [о, Мухаммад], само за да благовестваш с него богобоязливите и да предупредиш с него непокорни хора"},{"number":98,"text":"И колко поколения преди тях погубихме! Нима усещаш някого от тях или чуваш от тях дори шумолене"}]}