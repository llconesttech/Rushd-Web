{"number":19,"edition":"fa.ayati","ayahs":[{"number":1,"text":"كاف، ها، يا، عين، صاد"},{"number":2,"text":"بيان بخشايش پروردگارت بر بنده خود زكريّا است"},{"number":3,"text":"آنگاه كه پروردگارش را در نهان ندا داد"},{"number":4,"text":"گفت: اى پروردگار من، استخوان من سست گشته و سرم از پيرى سفيد شده است و هرگز در دعا به درگاه تو، اى پروردگار من، بى‌بهره نبوده‌ام"},{"number":5,"text":"من پس از مرگ خويش، از خويشاوندانم بيمناكم و زنم نازاينده است. مرا از جانب خود فرزندى عطا كن،"},{"number":6,"text":"كه ميراثبر من و ميراثبر خاندان يعقوب باشد و او را، اى پروردگار من، شايسته و پسنديده گردان"},{"number":7,"text":"اى زكريّا، ما تو را به پسرى به نام يحيى مژده مى‌دهيم. از اين پيش كسى را همنام او نساخته‌ايم"},{"number":8,"text":"گفت: اى پروردگار من، مرا از كجا پسرى باشد، حال آنكه زنم نازاينده است. و من خود در پيرى به فرتوتى رسيده‌ام"},{"number":9,"text":"گفت: پروردگارت اينچنين گفته است: اين براى من آسان است و تو را كه پيش از اين چيزى نبوده‌اى بيافريده‌ام"},{"number":10,"text":"گفت: اى پروردگار من، به من نشانى بنماى. گفت: نشان تو اين است كه سه شب و سه روز با مردم سخن نگويى بى‌هيچ آسيبى"},{"number":11,"text":"از محراب به ميان قوم خود بيرون آمد و به آنان اعلام كرد كه: صبح و شام تسبيح گوييد"},{"number":12,"text":"اى يحيى، كتاب را به نيرومندى بگير. و در كودكى به او دانايى عطا كرديم"},{"number":13,"text":"و به او شفقت كرديم و پاكيزه‌اش ساختيم و او پرهيزگار بود"},{"number":14,"text":"به پدر و مادر نيكى مى‌كرد و جبار و گردنكش نبود"},{"number":15,"text":"سلام بر او؛ روزى كه زاده شد و روزى كه مى‌ميرد و روزى كه ديگر بار زنده برانگيخته مى‌شود"},{"number":16,"text":"در اين كتاب مريم را ياد كن، آنگاه كه از خاندان خويش به مكانى رو به سوى برآمدن آفتاب، دورى گزيد"},{"number":17,"text":"ميان خود و آنان پرده‌اى كشيد و ما روح خود را نزدش فرستاديم و چون انسانى تمام بر او نمودار شد"},{"number":18,"text":"مريم گفت: از تو به خداى رحمان پناه مى‌برم، كه پرهيزگار باشى"},{"number":19,"text":"گفت: من فرستاده پروردگار تو هستم، تا تو را پسرى پاكيزه ببخشم"},{"number":20,"text":"گفت: از كجا مرا فرزندى باشد، حال آنكه هيچ بشرى به من دست نزده است و من بدكاره هم نبوده‌ام"},{"number":21,"text":"گفت: پروردگار تو اينچنين گفته است: اين براى من آسان است. ما آن پسر را براى مردم آيتى و بخشايشى كنيم و اين كارى است حتمى و پايان يافته"},{"number":22,"text":"پس به او آبستن شد و او را با خود به مكانى دورافتاده برد"},{"number":23,"text":"درد زاييدن او را به سوى تنه درخت خرمايى كشانيد. گفت: اى كاش پيش از اين مرده بودم و از يادها فراموش شده بودم"},{"number":24,"text":"كودك از زير او ندا داد: محزون مباش، پروردگارت از زير پاى تو جوى آبى روان ساخت"},{"number":25,"text":"نخل را بجنبان تا خرماى تازه چيده برايت فرو ريزد"},{"number":26,"text":"پس اى زن، بخور و بياشام و شادمان باش و اگر از آدميان كسى را ديدى بگوى: براى خداى رحمان روزه نذر كرده‌ام و امروز با هيچ بشرى سخن نمى‌گويم"},{"number":27,"text":"كودك را برداشت و نزد قوم خود آورد. گفتند: اى مريم، كارى قبيح كرده‌اى"},{"number":28,"text":"اى خواهر هارون، نه پدرت مرد بدى بود و نه مادرت زنى بدكاره"},{"number":29,"text":"به فرزند اشاره كرد. گفتند: چگونه با كودكى كه در گهواره است سخن بگوييم"},{"number":30,"text":"كودك گفت: من بنده خدايم، به من كتاب داده و مرا پيامبر گردانيده است"},{"number":31,"text":"و هر جا كه باشم مرا بركت داده و تا زنده‌ام به نماز و زكات وصيت كرده است"},{"number":32,"text":"و نيز نيكى كردن به مادرم. و مرا جبار و شقى نساخته است"},{"number":33,"text":"سلام بر من؛ روزى كه زاده شدم و روزى كه مى‌ميرم و روزى كه ديگر بار زنده برانگيخته مى‌شوم"},{"number":34,"text":"اين است عيسى بن مريم -به سخن حق- همان كه در باره او در ترديد بودند"},{"number":35,"text":"نسزد خداوند را كه فرزندى برگيرد. منزه است. چون اراده كارى كند، مى‌گويد: موجود شو. پس موجود مى‌شود"},{"number":36,"text":"و اللّه پروردگار من و پروردگار شماست، پس او را بپرستيد، كه راه راست اين است"},{"number":37,"text":"گروه‌ها با هم اختلاف كردند، پس واى بر كافران به هنگام حضور در آن روز بزرگ"},{"number":38,"text":"چه خوب مى‌شنوند و چه خوب مى‌بينند آن روز كه نزد ما مى‌آيند. ولى ستمكاران امروز در گمراهى آشكارى هستند"},{"number":39,"text":"آنان را از روز حسرت كه كار به پايان آمده و آنان همچنان در حال غفلت و بى‌ايمانى هستند بترسان"},{"number":40,"text":"هر آينه ما زمين و هر كه را بر روى آن است به ارث مى‌بريم و همه به نزد ما بازگردانده مى‌شوند"},{"number":41,"text":"و در اين كتاب ابراهيم را ياد كن كه او پيامبرى راستگو بود"},{"number":42,"text":"آنگاه كه پدرش را گفت: اى پدر، چرا چيزى را كه نه مى‌شنود و نه مى‌بيند و نه هيچ نيازى از تو برمى‌آورد، مى‌پرستى؟"},{"number":43,"text":"اى پدر، مرا دانشى داده‌اند كه به تو نداده‌اند. پس، از من پيروى كن تا تو را به راه راست هدايت كنم"},{"number":44,"text":"اى پدر، شيطان را مپرست، زيرا شيطان خداى رحمان را نافرمان بود"},{"number":45,"text":"اى پدر، مى‌ترسم عذابى از جانب خداى رحمان به تو رسد و تو دوستدار شيطان باشى"},{"number":46,"text":"گفت: اى ابراهيم، آيا از خدايان من بيزار هستى؟ اگر بازنايستى سنگسارت مى‌كنم. اكنون زمانى دراز از من دور باش"},{"number":47,"text":"گفت: تو را سلامت باد. از پروردگارم برايت آمرزش خواهم خواست. زيرا او بر من مهربان است"},{"number":48,"text":"از شما و از آن چيزهايى كه به جاى خداى يكتا مى‌خوانيد كناره مى‌گيرم و پروردگار خود را مى‌خوانم، باشد كه چون پروردگارم را بخوانم محروم نشوم"},{"number":49,"text":"چون از آنها و آنچه جز خداى يكتا مى‌پرستيدند كناره گرفت، اسحاق و يعقوب را به او بخشيديم و همه را پيامبرى داديم،"},{"number":50,"text":"و رحمت خويش را به آنها ارزانى داشتيم و سخن نيكو و آوازه بلند داديم"},{"number":51,"text":"و در اين كتاب، موسى را ياد كن. او بنده‌اى مخلص و فرستاده‌اى پيامبر بود"},{"number":52,"text":"و او را از جانب راست كوه طور ندا داديم و نزديكش ساختيم تا با او راز گوييم"},{"number":53,"text":"و از رحمت خود برادرش هارون پيامبر را به او بخشيديم"},{"number":54,"text":"و در اين كتاب اسماعيل را ياد كن. او درست‌قول و فرستاده‌اى پيامبر بود،"},{"number":55,"text":"و خاندان خود را به نماز و زكات امر مى‌كرد و نزد پروردگارش شايسته و پسنديده بود"},{"number":56,"text":"و در اين كتاب ادريس را ياد كن. او راست‌گفتارى پيامبر بود"},{"number":57,"text":"او را به مكانى بلند فرا برديم"},{"number":58,"text":"اينان گروهى از پيامبران بودند كه خدا به آنان انعام كرده بود، از فرزندان آدم و فرزندان آنان كه با نوح در كشتى نشانديم و فرزندان ابراهيم و اسرائيل و آنها كه هدايتشان كرديم و برگزيديمشان. و چون آيات خداى رحمان بر آنان تلاوت مى‌شد، گريان به سجده مى‌افتادند"},{"number":59,"text":"سپس كسانى جانشين اينان شدند كه نماز را ضايع گذاشتند و پيرو شهوات گرديدند و به زودى به غى خواهند افتاد،"},{"number":60,"text":"مگر آن كس كه توبه كرد و ايمان آورد و كارهاى شايسته كرد. اينان به بهشت داخل مى‌شوند و هيچ مورد ستم قرار نمى‌گيرند"},{"number":61,"text":"بهشتهاى جاويد كه خداى رحمان در غيب به بندگان خويش وعده كرده است و وعده او فرا خواهد رسيد"},{"number":62,"text":"در آنجا سخن لغو نمى‌شنوند، گفتارشان سلام است. و روزيشان هر صبح و شام آماده است"},{"number":63,"text":"اين همان بهشتى است كه به بندگانمان، آنها كه پرهيزگارى كرده‌اند، عطا مى‌كنيم"},{"number":64,"text":"و ما جز به فرمان پروردگار تو فرود نمى‌آييم. آنچه در پيش روى ما و پشت سر ما و ميان اين دو قرار دارد از آنِ اوست. و پروردگار تو فراموشكار نيست"},{"number":65,"text":"پروردگار آسمانها و زمين و آنچه ميان آن دوست. او را بپرست و در پرستش شكيبا باش. آيا همنامى براى او مى‌شناسى؟"},{"number":66,"text":"آدمى مى‌گويد: آيا زمانى كه بميرم، زنده از گور بيرون آورده خواهم شد؟"},{"number":67,"text":"و آدمى به ياد ندارد كه او را پيش از اين آفريده‌ايم و او خود چيزى نبوده است؟"},{"number":68,"text":"به پروردگارت سوگند، آنها را با شيطانها گردمى‌آوريم؛ آنگاه همه را در اطراف جهنم به زانو مى‌نشانيم"},{"number":69,"text":"آنگاه از هر گروه كسانى را كه در برابر خداى رحمان بيشتر سركشى كرده‌اند جدا مى‌كنيم"},{"number":70,"text":"و ما آنهايى را كه سزاوارتر به داخل شدن در آتش و سوختن در آن باشند، بهتر مى‌شناسيم"},{"number":71,"text":"و هيچ يك از شما نيست كه وارد جهنم نشود، و اين حكمى است حتمى از جانب پروردگار تو"},{"number":72,"text":"آنگاه پرهيزگاران را نجات مى‌دهيم و ستمكاران را همچنان به زانونشسته در آنجا وامى‌گذاريم"},{"number":73,"text":"چون آيات روشنگر ما را بر آنان بخوانند، كافران به مؤمنان مى‌گويند: كدام يك از دو فرقه را جايگاه بهتر و محفل نيكوتر است؟"},{"number":74,"text":"پيش از آنها چه بسا مردمى را به هلاكت رسانيده‌ايم كه از حيث اثاث و منظر بهتر از آنها بودند"},{"number":75,"text":"بگو: هر كس كه در گمراهى باشد، خداى رحمان او را به فزونى مدد مى‌رساند، تا آنگاه آنچه را به او وعده داده شده است بنگرد: يا عذاب و يا قيامت. آنگاه خواهند دانست كه چه كسى را جايگاه بدتر و سپاه ناتوان‌تر است"},{"number":76,"text":"و خدا بر هدايت آنان كه هدايت يافته‌اند خواهد افزود و نزد پروردگار تو پاداش و نتيجه كردارهاى شايسته‌اى كه باقى‌ماندنى‌اند بهتر است"},{"number":77,"text":"آيا آن كسى را كه به آيات ما كافر بود ديدى كه مى‌گفت: البته به من مال و فرزند داده خواهد شد"},{"number":78,"text":"آيا از غيب آگاهى داشت، يا از خداى رحمان پيمان گرفته بود؟"},{"number":79,"text":"نه چنين است. آنچه مى‌گويد خواهيم نوشت و البته بر عذابش خواهيم افزود"},{"number":80,"text":"آنچه را كه مى‌گويد از او مى‌ستانيم تا تنها نزد ما بيايد"},{"number":81,"text":"و به غير از اللّه خدايانى اختيار كردند تا سبب عزتشان گردند"},{"number":82,"text":"نه چنين است. به زودى عبادتشان را انكار كنند و به مخالفتشان برخيزند"},{"number":83,"text":"آيا نديده‌اى كه ما شياطين را به سوى كافران فرستاديم تا آنها را برانگيزند؟"},{"number":84,"text":"پس تو بر آنان شتاب مكن كه ما روزهايشان را به دقت مى‌شماريم"},{"number":85,"text":"روزى كه پرهيزگاران را نزد خداى رحمان سواره گرد آوريم"},{"number":86,"text":"و مجرمان را تشنه‌كام به جهنم برانيم"},{"number":87,"text":"از شفاعت بى‌نصيبند، مگر آن كس كه با خداى رحمان پيمانى بسته باشد"},{"number":88,"text":"گفتند: خداى رحمان صاحب فرزندى است"},{"number":89,"text":"هر آينه سخنى زشت آورده‌ايد"},{"number":90,"text":"نزديك است كه از اين سخن آسمانها بشكافند و زمين شكافته شود و كوه‌ها فروافتند و در هم ريزند،"},{"number":91,"text":"زيرا براى خداى رحمان فرزندى قائل شده‌اند"},{"number":92,"text":"خداى رحمان را سزاوار نيست كه صاحب فرزندى باشد"},{"number":93,"text":"هيچ چيز در آسمانها و زمين نيست مگر آنكه به بندگى سوى خداى رحمان بيايد"},{"number":94,"text":"او همه را حساب كرده و يك‌يك شمرده است"},{"number":95,"text":"و همگيشان در روز قيامت تنها نزد او مى‌آيند"},{"number":96,"text":"خداى رحمان كسانى را كه ايمان آورده‌اند و كارهاى شايسته كرده‌اند، محبوب همه گرداند"},{"number":97,"text":"اين قرآن را بر زبان تو آسان كرديم تا پرهيزگاران را مژده دهى و ستيزه‌گران را بترسانى"},{"number":98,"text":"و چه بسيار مردمى را پيش از آنها هلاك كرده‌ايم. آيا هيچ يك از آنها را مى‌يابى يا حتى اندك آوازى از آنها مى‌شنوى؟"}]}