{"number":26,"edition":"fa.ayati","ayahs":[{"number":1,"text":"طا، سين، ميم"},{"number":2,"text":"اينهاست آيات اين كتاب روشنگر"},{"number":3,"text":"شايد، از اينكه ايمان نمى‌آورند، خود را هلاك سازى"},{"number":4,"text":"اگر بخواهيم، از آسمان برايشان آيتى نازل مى‌كنيم كه در برابر آن به خضوع سر فرود آورند"},{"number":5,"text":"برايشان هيچ سخن تازه‌اى از خداى رحمان نازل نمى‌شود، جز آنكه از اعراض مى‌كنند"},{"number":6,"text":"پس تكذيبش كردند. زودا كه خبر آن چيزهايى كه مسخره‌اش مى‌كردند به ايشان برسد"},{"number":7,"text":"آيا به زمين ننگريسته‌اند كه چه قدر از هر گونه گياهان نيكو در آن رويانيده‌ايم"},{"number":8,"text":"در اين عبرتى است ولى بيشترشان مؤمن نبوده‌اند"},{"number":9,"text":"به راستى پروردگار تو پيروزمند و مهربان است"},{"number":10,"text":"و پروردگارت موسى را ندا داد كه: اى موسى، به سوى آن مردم ستمكار برو"},{"number":11,"text":"قوم فرعون. آيا نمى‌خواهند پرهيزگار شوند؟"},{"number":12,"text":"گفت: اى پروردگار من، مى‌ترسم كه دروغگويم خوانند"},{"number":13,"text":"و دل من تنگ گردد و زبانم گشاده نشود. هارون را رسالت ده"},{"number":14,"text":"و بر من به گناهى ادعايى دارند، مى‌ترسم كه مرا بكشند"},{"number":15,"text":"گفت: هرگز، آيات مرا هر دو نزد آنها ببريد، ما نيز با شما هستيم و گوش فرا مى‌دهيم"},{"number":16,"text":"پس نزد فرعون رويد و بگوييد: ما رسول پروردگار جهانيان هستيم،"},{"number":17,"text":"كه بنى اسرائيل را با ما بفرستى"},{"number":18,"text":"گفت: آيا به هنگام كودكى نزد خود پرورشت نداديم و تو چند سال از عمرت را در ميان ما نگذارنيدى؟"},{"number":19,"text":"و آن كار را كه از تو سرزد مرتكب نشدى؟ پس تو كافر نعمتى"},{"number":20,"text":"گفت: آن وقت كه چنان كردم از خطاكاران بودم"},{"number":21,"text":"و چون از شما ترسيدم گريختم. ولى پروردگار من به من نبوت داد و مرا در شمار پيامبران آورد"},{"number":22,"text":"و منّت اين نعمت را بر من مى‌نهى كه بنى‌اسرائيل را برده ساخته‌اى؟"},{"number":23,"text":"فرعون گفت: پروردگار جهانيان چيست؟"},{"number":24,"text":"گفت: اگر به يقين مى‌پذيريد، پروردگار آسمانها و زمين و هر چه ميان آنهاست"},{"number":25,"text":"به آنان كه در اطرافش بودند، گفت: آيا نشنيديد؟"},{"number":26,"text":"گفت: پروردگار شما و پروردگار نياكان شما"},{"number":27,"text":"فرعون گفت: اين پيامبرى كه بر شما فرستاده شده، ديوانه است"},{"number":28,"text":"گفت: اوست پروردگار مشرق و مغرب و هر چه ميان آن دوست، اگر تعقل كنيد"},{"number":29,"text":"فرعون گفت: اگر جز من كس ديگرى را به خدايى گيرى به زندانت مى‌افكنم"},{"number":30,"text":"گفت: حتى اگر معجزه‌اى روشن براى تو آورده باشم؟"},{"number":31,"text":"گفت: اگر راست مى‌گويى، بياورش"},{"number":32,"text":"عصايش را انداخت. به آشكارا اژدهايى شد"},{"number":33,"text":"و دستش را بيرون آورد. در نظر بينندگان سپيد مى‌نمود"},{"number":34,"text":"به مهتران قومش كه كنارش بودند گفت: اين مرد جادوگرى داناست"},{"number":35,"text":"مى‌خواهد به جادوى خود شما را از سرزمينتان بيرون كند. چه رأى مى‌دهيد؟"},{"number":36,"text":"گفتند: از او و برادرش مهلت بخواه و كسان به شهرها بفرست"},{"number":37,"text":"تا هر جادوگر دانايى را كه هست نزد تو بياورند"},{"number":38,"text":"جادوگران را در روزى معين به وعده‌گاه آوردند"},{"number":39,"text":"و مردم را گفتند: آيا شما نيز گرد مى‌آييد؟"},{"number":40,"text":"تا اگر جادوگران پيروز آمدند همه از آنها پيروى كنيم"},{"number":41,"text":"چون جادوگران آمدند، به فرعون گفتند: آيا اگر ما پيروز شويم ما را مزدى خواهد بود"},{"number":42,"text":"گفت: آرى، همه از مقربان خواهيد بود"},{"number":43,"text":"موسى به آنها گفت: هر چه مى‌خواهيد بيفكنيد، بيفكنيد"},{"number":44,"text":"آنان ريسمانها و چوبهاى خود بيفكندند و گفتند: به عزت فرعون كه ما پيروز شديم"},{"number":45,"text":"و موسى عصايش را افكند. ناگاه همه آن دروغهايى را كه ساخته بودند، بلعيد"},{"number":46,"text":"جادوگران به سجده افتادند"},{"number":47,"text":"گفتند: به پروردگار جهانيان ايمان آورديم"},{"number":48,"text":"پروردگار موسى و هارون"},{"number":49,"text":"گفت: آيا پيش از آنكه شما را رخصت دهم ايمان آورديد؟ هرآينه آن مرد، بزرگ شماست كه شما را جادو آموخته است. خواهيد ديد. اكنون دستها و پاهايتان را از چپ و راست خواهم بريد و همه تان را بر دار خواهم كرد"},{"number":50,"text":"گفتند: باكى نيست، ما نزد پروردگارمان باز مى‌گرديم"},{"number":51,"text":"ما اميد مى‌داريم كه پروردگارمان خطاهاى ما را ببخشد كه ما نخستين كسانى هستيم كه ايمان آورديم"},{"number":52,"text":"و به موسى وحى كرديم كه: شب‌هنگام بندگان مرا بيرون ببر كه از پى شما بيايند"},{"number":53,"text":"و فرعون گردآورندگان سپاه را به شهرها فرستاد"},{"number":54,"text":"كه اينان گروهى اندكند،"},{"number":55,"text":"و ما را به خشم آورده‌اند،"},{"number":56,"text":"و ما همگى آماده پيكاريم"},{"number":57,"text":"پس ايشان را از باغها و چشمه‌سارها بيرون كرديم،"},{"number":58,"text":"و از گنجها و خانه‌هاى نيكو،"},{"number":59,"text":"بدين سان همه را به بنى اسرائيل وا گذاشتيم"},{"number":60,"text":"فرعونيان به هنگام برآمدن آفتاب از پى آنها رفتند"},{"number":61,"text":"چون آن دو گروه يكديگر را ديدند، ياران موسى گفتند: گرفتار آمديم"},{"number":62,"text":"گفت: هرگز. پروردگار من با من است و مرا راه خواهد نمود"},{"number":63,"text":"پس به موسى وحى كرديم كه: عصايت را بر دريا بزن. دريا بشكافت و هر پاره چون كوهى عظيم گشت"},{"number":64,"text":"و آن گروه ديگر را نيز به دريا رسانديم"},{"number":65,"text":"موسى و همه همراهانش را رهانيديم"},{"number":66,"text":"و آن ديگران را غرقه ساختيم"},{"number":67,"text":"هرآينه در اين عبرتى است، و بيشترينشان ايمان نياوردند"},{"number":68,"text":"هرآينه پروردگار تو پيروزمند و بخشنده است"},{"number":69,"text":"و داستان ابراهيم را برايشان تلاوت كن"},{"number":70,"text":"آنگاه كه به پدر و قوم خود گفت: چه مى‌پرستيد؟"},{"number":71,"text":"گفتند: بتانى را مى‌پرستيم و معتكف آستانشان هستيم"},{"number":72,"text":"گفت: آيا وقتى آنها را مى‌خوانيد صدايتان را مى‌شنوند؟"},{"number":73,"text":"يا براى شما سود و زيانى دارند؟"},{"number":74,"text":"گفتند: نه، پدرانمان را ديده‌ايم كه چنين مى‌كرده‌اند"},{"number":75,"text":"گفت: آيا مى‌دانيد كه چه مى‌پرستيده‌ايد،"},{"number":76,"text":"شما و نياكانتان؟"},{"number":77,"text":"آنها دشمنان منند، ولى پروردگار جهانيان دوست من است"},{"number":78,"text":"آن كه مرا بيافريده سپس راهنماييم مى‌كند،"},{"number":79,"text":"و آن كه به من طعام مى‌دهد و مرا سيراب مى‌سازد،"},{"number":80,"text":"و چون بيمار شوم شفايم مى‌بخشد،"},{"number":81,"text":"و آن كه مرا مى‌ميراند و سپس زنده مى‌كند،"},{"number":82,"text":"و آن كه اميد مى‌دارم كه در روز قيامت خطايم را ببخشايد"},{"number":83,"text":"اى پروردگار من، مرا حكمت بخش و مرا به شايستگان بپيوند"},{"number":84,"text":"و ذكر جميل مرا در دهان آيندگان انداز"},{"number":85,"text":"و مرا از وارثان بهشت پرنعمت قرار ده"},{"number":86,"text":"و پدرم را بيامرز كه از گمراهان است"},{"number":87,"text":"و در روز قيامت مرا رسوا مساز"},{"number":88,"text":"روزى كه نه مال سود مى‌دهد و نه فرزندان"},{"number":89,"text":"مگر آن كس كه با قلبى رسته از شرك به نزد خدا بيايد"},{"number":90,"text":"و بهشت را براى پرهيزگاران نزديك آرند"},{"number":91,"text":"و جهنم را در نظر كافران آشكار كنند"},{"number":92,"text":"به آنها گويند: چيزهايى كه سواى خداى يكتا مى‌پرستيديد، كجايند؟"},{"number":93,"text":"آيا ياريتان مى‌كنند، يا خود يارى مى‌جويند؟"},{"number":94,"text":"آنها و كافران را سرنگون در جهنم اندازند،"},{"number":95,"text":"و همه سپاهيان ابليس را"},{"number":96,"text":"و در حالى كه در جهنم با يكديگر به نزاع پرداخته‌اند، مى‌گويند"},{"number":97,"text":"به خدا سوگند كه ما در گمراهى آشكار بوديم،"},{"number":98,"text":"آنگاه كه شما را با پروردگار جهانيان برابر مى‌دانستيم"},{"number":99,"text":"و ما را جز مجرمان گمراه نساختند"},{"number":100,"text":"و اكنون ما را شفيعانى نيست"},{"number":101,"text":"و ما را دوست مهربانى نيست"},{"number":102,"text":"كاش بار ديگر به دنيا باز گرديم تا از مؤمنان گرديم"},{"number":103,"text":"در اين عبرتى است، و بيشترينشان ايمان نياوردند"},{"number":104,"text":"هر آينه پروردگار تو پيروزمند و مهربان است"},{"number":105,"text":"قوم نوح پيامبران را تكذيب كردند"},{"number":106,"text":"آنگاه كه برادرشان نوح به آنها گفت: آيا پروا نمى‌كنيد؟"},{"number":107,"text":"من براى شما پيامبرى امين هستم"},{"number":108,"text":"از خدا بترسيد و از من اطاعت كنيد"},{"number":109,"text":"من از شما در برابر هدايت خود مزدى نمى‌طلبم. مزد من تنها بر عهده پروردگار جهانيان است"},{"number":110,"text":"پس، از خدا بترسيد و از من اطاعت كنيد"},{"number":111,"text":"گفتند: آيا به تو ايمان بياوريم و حال آنكه فرومايگان پيرو تو هستند؟"},{"number":112,"text":"گفت: دانش من به كارهايى كه مى‌كنند نمى‌رسد"},{"number":113,"text":"اگر مى‌فهميد، حسابشان تنها با پروردگار من است"},{"number":114,"text":"و من مؤمنان را طرد نمى‌كنم"},{"number":115,"text":"جز بيم‌دهنده‌اى آشكار نيستم"},{"number":116,"text":"گفتند: اى نوح، اگر بس نكنى، سنگسار مى‌شوى"},{"number":117,"text":"گفت: اى پروردگار من، قوم من مرا تكذيب مى‌كنند"},{"number":118,"text":"ميان من و آنها راهى برگشاى و مرا و مؤمنان همراه مرا رهايى بخش"},{"number":119,"text":"او و همراهانش را در آن كشتى انباشته، نجات داديم"},{"number":120,"text":"و باقى را غرقه كرديم"},{"number":121,"text":"هرآينه در اين عبرتى است، و بيشترينشان ايمان نياوردند"},{"number":122,"text":"هرآينه پروردگار تو پيروزمند و مهربان است"},{"number":123,"text":"قوم عاد پيامبران را تكذيب كردند"},{"number":124,"text":"آنگاه كه برادرشان هود گفت: آيا پروا نمى‌كنيد؟"},{"number":125,"text":"من براى شما پيامبرى امين هستم"},{"number":126,"text":"از خدا بترسيد و از من اطاعت كنيد"},{"number":127,"text":"من از شما در برابر هدايت خود مزدى نمى‌طلبم. مزد من تنها بر عهده پروردگار جهانيان است"},{"number":128,"text":"آيا بر فراز هر بلندى به بيهودگى برجى برمى‌آوريد؟"},{"number":129,"text":"و بدين پندار كه همواره زنده‌ايد كوشكهايى بنا مى‌كنيد؟"},{"number":130,"text":"و چون انتقام گيريد چون جباران انتقام مى‌گيريد؟"},{"number":131,"text":"پس، از خدا بترسيد و از من اطاعت كنيد"},{"number":132,"text":"و بترسيد از آن خدايى كه آنچه را كه مى‌دانيد، به شما عطا كرده است"},{"number":133,"text":"و به شما چارپايان و فرزندان ارزانى داشته است،"},{"number":134,"text":"و باغها و چشمه‌ساران"},{"number":135,"text":"من از عذاب روزى بزرگ بر شما بيمناكم"},{"number":136,"text":"گفتند: براى ما يكسان است كه ما را اندرز دهى يا اندرز ندهى"},{"number":137,"text":"اينها جز همان دروغ و نيرنگ پيشينيان نيست"},{"number":138,"text":"و ما عذاب نخواهيم شد"},{"number":139,"text":"پس تكذيبش كردند و ما آنان را هلاك كرديم. هرآينه در اين عبرتى است، و بيشترينشان ايمان نياوردند"},{"number":140,"text":"هرآينه پروردگار تو پيروزمند و مهربان است"},{"number":141,"text":"قوم ثمود پيامبران را تكذيب كردند"},{"number":142,"text":"آنگاه كه برادرشان صالح گفت: آيا پروا نمى‌كنيد؟"},{"number":143,"text":"من براى شما پيامبرى امين هستم"},{"number":144,"text":"از خدا بترسيد و از من اطاعت كنيد"},{"number":145,"text":"من از شما در برابر هدايت خود مزدى نمى‌طلبم. مزد من تنها بر عهده پروردگار جهانيان است"},{"number":146,"text":"آيا پنداريد كه شما را در اين نعمتها، ايمن رها مى‌كنند؟"},{"number":147,"text":"در باغها و چشمه‌سارها؟"},{"number":148,"text":"و كشتزارها و نخلها با آن شكوفه‌هاى نرم و لطيف؟"},{"number":149,"text":"و شادمانه در كوه‌ها خانه‌هايى مى‌تراشيد؟"},{"number":150,"text":"پس، از خدا بترسيد و از من اطاعت كنيد"},{"number":151,"text":"و فرمان اين اسرافكاران را مپذيريد"},{"number":152,"text":"اينان كه در زمين فساد مى‌كنند و اصلاح نمى‌كنند"},{"number":153,"text":"گفتند: جز اين نيست كه تو را جادو كرده‌اند"},{"number":154,"text":"تو نيز بشرى همانند ما هستى. اگر راست مى‌گويى نشانه‌اى بياور"},{"number":155,"text":"گفت: اين ماده‌شترِ من است. يك روز آب خوردن حق او باشد و يك روز حق شما"},{"number":156,"text":"به آن آسيبى مرسانيد كه عذابِ روزى بزرگ شما را فرومى‌گيرد"},{"number":157,"text":"آن را كشتند و پشيمان شدند"},{"number":158,"text":"پس عذاب آنها فروگرفت. هرآينه در اين عبرتى است، و بيشترينشان ايمان نياوردند"},{"number":159,"text":"هرآينه پروردگار تو پيروزمند و مهربان است"},{"number":160,"text":"قوم لوط پيامبران را تكذيب كردند"},{"number":161,"text":"آنگاه كه برادرشان لوط گفت: آيا پروا نمى‌كنيد؟"},{"number":162,"text":"من براى شما پيامبرى امين هستم"},{"number":163,"text":"از خدا بترسيد و از من اطاعت كنيد"},{"number":164,"text":"من از شما در برابر هدايت خود مزدى نمى‌طلبم. مزد من تنها بر عهده پروردگار جهانيان است"},{"number":165,"text":"چرا از ميان مردم جهان با نران مى‌آميزيد؟"},{"number":166,"text":"و همسرانى را كه پروردگارتان برايتان آفريده است ترك مى‌گوييد؟ نه. شما مردمى متجاوز هستيد"},{"number":167,"text":"گفتند: اى لوط، اگر بس نكنى، از شهر بيرونت مى‌كنيم"},{"number":168,"text":"گفت: من با كار شما دشمنم"},{"number":169,"text":"اى پروردگار من، مرا و كسانم را از عاقبت عملى كه مى‌كنند رهايى بخش"},{"number":170,"text":"او و همه كسانش را رهانيديم"},{"number":171,"text":"مگر پيرزنى كه خواست بماند"},{"number":172,"text":"سپس ديگران را هلاك كرديم"},{"number":173,"text":"بر آنها بارانى بارانيديم و چه بد بود باران تهديدشدگان"},{"number":174,"text":"هرآينه در اين عبرتى است، و بيشترينشان ايمان نياوردند"},{"number":175,"text":"هرآينه پروردگار تو پيروزمند و مهربان است"},{"number":176,"text":"مردم اَيكه پيامبران را تكذيب كردند"},{"number":177,"text":"آنگاه كه شعيب به آنها گفت: آيا پروا نمى‌كنيد؟"},{"number":178,"text":"من براى شما پيامبرى امين هستم"},{"number":179,"text":"از خدا بترسيد و از من اطاعت كنيد"},{"number":180,"text":"من از شما در برابر هدايت خود مزدى نمى‌طلبم. مزد من تنها بر عهده پروردگار جهانيان است"},{"number":181,"text":"پيمانه را تمام بپردازيد و كم‌فروشى مكنيد"},{"number":182,"text":"و با ترازوى درست وزن كنيد"},{"number":183,"text":"به مردم كم مدهيد و بى‌باكانه در زمين فساد مكنيد"},{"number":184,"text":"از آن كس كه شما و آفريدگان پيش از شما را آفريده است بترسيد"},{"number":185,"text":"گفتند: جز اين نيست كه تو را جادو كرده‌اند"},{"number":186,"text":"تو نيز بشرى همانند ما هستى و مى‌پنداريم كه دروغ مى‌گويى"},{"number":187,"text":"اگر راست مى‌گويى، پاره‌اى از آسمان را بر سر ما انداز"},{"number":188,"text":"گفت: پروردگار من به كارى كه مى‌كنيد داناتر است"},{"number":189,"text":"پس تكذيبش كردند و در آن روز ابرى، عذاب آنان را فرو گرفت. و آن عذاب روزى بزرگ بود"},{"number":190,"text":"هرآينه در اين عبرتى است، و بيشترينشان ايمان نياوردند"},{"number":191,"text":"هرآينه پروردگار تو پيروزمند و مهربان است"},{"number":192,"text":"و اين كتاب، نازل شده از جانب پروردگار جهانيان است"},{"number":193,"text":"آن را روح‌الامين نازل كرده است،"},{"number":194,"text":"بر دل تو، تا از بيم‌دهندگان باشى"},{"number":195,"text":"به زبان عربى روشن"},{"number":196,"text":"و آن در نوشته‌هاى پيشينيان نيز هست"},{"number":197,"text":"آيا اين نشانه برايشان بسنده نيست كه علماى بنى‌اسرائيل از آن آگاهند؟"},{"number":198,"text":"اگر آن را بر يكى از عجمان نازل كرده بوديم،"},{"number":199,"text":"و بر ايشان مى‌خواندش، بدان ايمان نمى‌آوردند"},{"number":200,"text":"بدين‌سان قرآن را در دلهاى مجرمان راه داديم"},{"number":201,"text":"بدان ايمان نمى‌آورند تا عذاب دردآور را بنگرند"},{"number":202,"text":"و آن عذاب ناگهان و بى‌خبر بر آنان فرود مى‌آيد"},{"number":203,"text":"مى‌گويند: آيا ما را مهلتى خواهند داد؟"},{"number":204,"text":"آيا به عذاب ما مى‌شتابند؟"},{"number":205,"text":"ديدى كه هر چند سالها برخوردارشان ساختيم،"},{"number":206,"text":"باز هم عذابى كه به آنها وعده شده بود بر سرشان آمد،"},{"number":207,"text":"آن برخورداريها به حالشان سود نكرد؟"},{"number":208,"text":"ما هيچ قريه‌اى را هلاك نكرديم جز آنكه برايشان بيم‌دهندگانى بودند"},{"number":209,"text":"تا پندشان دهند. زيرا ما ستمكار نيستيم"},{"number":210,"text":"و اين قرآن را شياطين نازل نكرده‌اند"},{"number":211,"text":"آنان نه درخور اين كارند و نه توان آن دارند"},{"number":212,"text":"شياطين را از شنيدن وحى معزول داشته‌اند"},{"number":213,"text":"پس با خداى يكتا خداى ديگرى را مخوان تا مباد در شمار مستحقان عذاب درآيى"},{"number":214,"text":"خويشاوندان نزديكت را بترسان"},{"number":215,"text":"در برابر هر يك از مؤمنان كه از تو پيروى مى‌كند بال فروتنى فرودآر"},{"number":216,"text":"و اگر بر تو عصيان ورزيدند بگو: من از كارهاى شما بيزارم"},{"number":217,"text":"و بر خداى پيروزمند مهربان توكل كن"},{"number":218,"text":"آن كه تو را مى‌بيند آنگاه كه برمى‌خيزى"},{"number":219,"text":"و نماز خواندنت را با ديگر نمازگزاران مى‌بيند"},{"number":220,"text":"هرآينه اوست شنواى دانا"},{"number":221,"text":"آيا شما را آگاه كنم كه شياطين بر چه كسى نازل مى‌شوند؟"},{"number":222,"text":"بر هر بسيار دروغگوى گنهكار نازل مى‌شوند"},{"number":223,"text":"گوش فرا مى‌دهند و بيشترينشان دروغگويانند"},{"number":224,"text":"و گمراهان از پى شاعران مى‌روند"},{"number":225,"text":"آيا نديده‌اى كه شاعران در هر واديى سرگشته‌اند؟"},{"number":226,"text":"و چيزها مى‌گويند كه خود عمل نمى‌كنند؟"},{"number":227,"text":"مگر آنان كه ايمان آوردند و كارهاى شايسته كردند و خدا را فراوان ياد كردند و چون مورد ستم واقع شدند انتقام گرفتند. و ستمكاران به زودى خواهند دانست كه به چه مكانى باز مى‌گردند"}]}