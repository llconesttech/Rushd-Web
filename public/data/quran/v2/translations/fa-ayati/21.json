{"number":21,"edition":"fa.ayati","ayahs":[{"number":1,"text":"روز حساب مردم نزديك شد و آنان همچنان به غفلت رويگردانند"},{"number":2,"text":"از سوى پروردگارشان برايشان هيچ اندرز تازه‌اى نيامد، جز آنكه آن را شنيدند و سرگرم بازيچه بودند"},{"number":3,"text":"دلهايشان به لهو خو گرفته است. و آن ستمگران سر در گوش يكديگر نهادند و گفتند: آيا اين مرد جز اين است كه انسانى همانند شماست؟ آيا با آنكه به چشم خود مى‌بينيد، همچنان از پى جادو مى‌رويد؟"},{"number":4,"text":"گفت: پروردگار من از هر سخنى در آسمان و زمين آگاه است و او شنوا و داناست"},{"number":5,"text":"گفتند: نه، خوابهاى پريشان است، يا دروغى است كه مى‌بندد يا شاعرى است. پس براى ما از آن گونه كه به پيامبران پيشين داده شده بود معجزه‌اى بياورد"},{"number":6,"text":"پيش از آنها مردم قريه‌اى را كه هلاك كرديم ايمان نياورده بودند. آيا اينان ايمان مى‌آورند؟"},{"number":7,"text":"ما پيش از تو به رسالت نفرستاديم مگر مردانى را كه به آنها وحى مى‌كرديم و اگر خود نمى‌دانيد از اهل كتاب بپرسيد"},{"number":8,"text":"آنها را كالبدهايى نكرديم كه به طعام نيازمند نباشند و عمر جاويدان هم نداشتند"},{"number":9,"text":"سپس هر وعده‌اى كه با ايشان نهاديم برآورديم، و آنها و هر كس را كه خواستيم رهانيديم و گزافكاران را هلاك كرديم"},{"number":10,"text":"كتابى بر شما نازل كرده‌ايم كه در آن آوازه بزرگى شماست. آيا به عقل در نمى‌يابيد؟"},{"number":11,"text":"و چه بسيار ستمكاره مردمى را كه هلاك كرديم و به جايشان مردمى ديگر بيافريديم"},{"number":12,"text":"چون عذاب ما را حس مى‌كردند به ناگاه از آنجا مى‌گريختند"},{"number":13,"text":"مگريزيد. به ناز و تنعم و خانه‌هاى خويش بازگرديد، تا بازخواست گرديد"},{"number":14,"text":"گفتند: واى بر ما، ما ستمكاره بوده‌ايم"},{"number":15,"text":"و همواره سخنشان اين بود، تا همه را چون كِشته درويده و آتش خاموش گشته گردانيديم"},{"number":16,"text":"ما اين آسمان و زمين و آنچه را ميان آن دوست به بازيچه نيافريده‌ايم"},{"number":17,"text":"اگر خواستار بازيچه‌اى مى‌بوديم خود آن را مى‌آفريديم، اگر خواسته بوديم"},{"number":18,"text":"بلكه حق را بر سر باطل مى‌زنيم، تا آن را درهم كوبد و باطل نابود شونده است. و واى بر شما از آنچه به خدا نسبت مى‌دهيد"},{"number":19,"text":"از آنِ اوست هر كه در آسمانها و زمين است. و آنان كه در نزد او هستند، از عبادتش به تكبر سر نمى‌تابند و خسته نمى‌شوند"},{"number":20,"text":"شب و روز، بى آنكه فتورى در آنان پديد آيد، تسبيح مى‌گويند"},{"number":21,"text":"آيا در زمين خدايانى برگزيده‌اند كه مردگان را از گور برمى‌انگيزند؟"},{"number":22,"text":"اگر در زمين و آسمان خدايانى جز اللّه مى‌بود، هر دو تباه مى‌شدند. پس اللّه، پروردگار عرش، از هر چه به وصفش مى‌گويند منزه است"},{"number":23,"text":"او در برابر هيچ يك از كارهايى كه مى‌كند، بازخواست نمى‌شود ولى مردم بازخواست مى‌شوند"},{"number":24,"text":"آيا به جز او خدايانى را برگزيده‌اند؟ بگو: حجت خويش بياوريد. در اين كتاب سخن كسانى است كه با من هستند و سخن كسانى كه پيش از من بوده‌اند. نه، بيشترينشان چيزى از حق نمى‌دانند و از آن اعراض مى‌كنند"},{"number":25,"text":"ما پيش از تو هيچ پيامبرى نفرستاديم، جز آنكه به او وحى كرديم كه جز من خدايى نيست. پس مرا بپرستيد"},{"number":26,"text":"و گفتند كه خداى رحمان صاحب فرزند است. منزه است او. بلكه آنان بندگانى گرامى هستند،"},{"number":27,"text":"در سخن بر او پيشى نمى‌گيرند و به فرمان او كار مى‌كنند"},{"number":28,"text":"مى‌داند، هر چه در برابر آنهاست و هر چه پشت سر آنهاست. و آنان جز كسانى را كه خدا از آنها خشنود است شفاعت نمى‌كنند و از بيم او لرزانند"},{"number":29,"text":"هر كس از آنها كه بگويد: من سواى او خدايم، جزاى چنين كسى را جهنم مى‌دهيم و ظالمان را چنين كيفر مى‌دهيم"},{"number":30,"text":"آيا كافران نمى‌دانند كه آسمانها و زمين بسته بودند، ما آنها را گشوديم و هر چيز زنده‌اى را از آب پديد آورديم؟ چرا ايمان نمى‌آورند؟"},{"number":31,"text":"و بر زمين كوه‌ها بيافريديم تا نلرزاندشان. و در آن راه‌هاى فراخ ساختيم، باشد كه راه خويش بيابند"},{"number":32,"text":"و آسمان را سقفى مصون از تعرض كرديم و باز هم از عبرتهاى آن اعراض مى‌كنند"},{"number":33,"text":"اوست كسى كه شب و روز و آفتاب و ماه را كه هر يك در فلكى شناورند، بيافريد"},{"number":34,"text":"ما پيش از تو هيچ بشرى را جاويدان نساخته‌ايم. چسان اگر تو نيز بميرى آنها جاويدان بمانند؟"},{"number":35,"text":"هر كسى طعم مرگ را مى‌چشد. و شما را به خير و شر مى‌آزماييم. و همه به نزد ما بازمى‌گرديد"},{"number":36,"text":"كافران چون تو را ببينند بى شك مسخره‌ات خواهند كرد، كه: آيا اين همان مردى است كه از خدايانتان به بدى ياد مى‌كند؟ و اينان خود ياد خداى رحمان را منكرند"},{"number":37,"text":"آدمى شتابكار آفريده شده. آيات خود را به شما نشان خواهم داد، شتاب مكنيد"},{"number":38,"text":"مى‌گويند: اگر راست مى‌گوييد، پس آن وعده كجاست؟"},{"number":39,"text":"كافران، آنگاه كه نتوانند آتش را از چهره و پشت خويش بازدارند و كسى به ياريشان برنخيزد، خواهند دانست"},{"number":40,"text":"اما نه، قيامت به ناگهان فراز آيد و حيرانشان سازد و از عهده بازگرداندن آن برنيايند و مهلتشان ندهند"},{"number":41,"text":"پيامبرانى را كه پيش از تو بودند نيز به مسخره گرفته بودند ولى عذابى كه مسخره‌اش مى‌كردند بر سر مسخره‌كنندگان فرود آمد"},{"number":42,"text":"بگو: كيست آن كه شما را شب و روز از قهر خداى رحمان حفظ مى‌كند؟ با اين همه از يادكردن پروردگارشان اعراض مى‌كنند"},{"number":43,"text":"يا آنكه خدايانى دارند كه به جاى ما آنان را از حوادث نگه مى‌دارند؟ نه، آن خدايان يارى خويشتن نتوانند و نه در برابر ما پناه داده شوند"},{"number":44,"text":"بلكه ما آنها و پدرانشان را بهره‌مند كرديم تا عمرشان به درازا كشيد. آيا نمى‌بينند كه قصد اين سرزمين مى‌كنيم و از اطراف آن مى‌كاهيم؟ آيا باز هم آنها پيروزند؟"},{"number":45,"text":"بگو: من شما را به وحى بيم مى‌دهم. ولى كران را چون بيم دهند، نمى‌شنوند"},{"number":46,"text":"و اگر شمه‌اى از عذاب پروردگارت به آنها برسد، خواهند گفت: واى بر ما كه ستمكار بوده‌ايم"},{"number":47,"text":"روز قيامت ترازوهاى عدل را تعبيه مى‌كنيم، و به هيچ كس ستم نمى‌شود. اگر عملى به سنگينى يك خردل هم باشد به حسابش مى‌آوريم، كه ما حساب‌كردن را بسنده‌ايم"},{"number":48,"text":"به موسى و هارون كتابى داديم كه حق و باطل را از يكديگر تميز مى‌دهد و روشنى و اندرز است براى پرهيزگاران"},{"number":49,"text":"آنان كه از خداى خويش در نهان مى‌ترسند و از روز قيامت هراسناكند"},{"number":50,"text":"اين مبارك قرآنى است كه نازل كرده‌ايم. آيا منكر آن هستيد؟"},{"number":51,"text":"پيش از اين به ابراهيم نيروى شناختش را عطا كرديم و به او آگاه بوديم"},{"number":52,"text":"آنگاه كه به پدرش و قومش گفت: اين تنديسها كه به پرستش آنها دل نهاده‌ايد چيستند؟"},{"number":53,"text":"گفتند: پدرانمان را ديديم كه آنها را مى‌پرستيدند"},{"number":54,"text":"گفت: هر آينه شما و پدرانتان در گمراهى آشكارى بوده‌ايد"},{"number":55,"text":"گفتند: براى ما سخن حقى آورده‌اى، يا ما را به بازى گرفته‌اى؟"},{"number":56,"text":"گفت: نه، پروردگار شما، پروردگار آسمانها و زمين است. آن كه آنها را بيافريده است. و من بر اين سخن كه مى‌گويم گواهى مى‌دهم"},{"number":57,"text":"و به خدا سوگند كه چون شما برويد، چاره اين بتانتان را خواهم كرد"},{"number":58,"text":"آنها را خرد كرد. مگر بزرگ ترينشان را، تا مگر به آن رجوع كنند"},{"number":59,"text":"گفتند: چه كس به خدايان ما چنين كرده است؟ هر آينه او از ستمكاران است"},{"number":60,"text":"گفتند: شنيده‌ايم كه جوانى به نام ابراهيم، از آنها سخن مى‌گفته است"},{"number":61,"text":"گفتند: او را به محضر مردم بياوريد، تا شهادت دهند"},{"number":62,"text":"گفتند: اى ابراهيم، تو با خدايان ما چنين كرده‌اى؟"},{"number":63,"text":"گفت: بلكه بزرگ‌ترينشان چنين كرده است. اگر سخن مى‌گويند از آنها بپرسيد"},{"number":64,"text":"با خودشان گفت‌وگو كردند و گفتند: شما خود ستمكار هستيد"},{"number":65,"text":"آنگاه به حيرت سر فرو داشتند و گفتند: تو خود مى‌دانى كه اينان سخن نمى‌گويند"},{"number":66,"text":"گفت: آيا سواى اللّه چيزى را مى‌پرستيد كه نه شما را سود مى‌رساند نه زيان"},{"number":67,"text":"بيزارم از شما و از آن چيزهايى كه سواى اللّه مى‌پرستيد. آيا به عقل درنمى‌يابيد؟"},{"number":68,"text":"گفتند: اگر مى‌خواهيد كارى بكنيد، بسوزانيدش و خدايان خود را نصرت دهيد"},{"number":69,"text":"گفتيم: اى آتش، بر ابراهيم خنك و سلامت باش"},{"number":70,"text":"مى‌خواستند براى ابراهيم مكرى بينديشند، ولى ما زيانكارشان گردانيديم"},{"number":71,"text":"او و لوط را رهانيديم و به سرزمينى كه آن را بركت جهانيان قرار داده‌ايم، برديم"},{"number":72,"text":"و به او اسحاق و فرزندزاده‌اى چون يعقوب را بخشيديم. و همه را از شايستگان گردانيديم"},{"number":73,"text":"و همه را پيشوايانى ساختيم كه به امر ما هدايت مى‌كردند. و انجام دادن كارهاى نيك و برپاى داشتن نماز و دادن زكات را به آنها وحى كرديم و همه پرستنده ما بودند"},{"number":74,"text":"و به لوط حكم و علم داديم و از آن قريه كه مردمش مرتكب پليديها مى‌شدند نجاتش بخشيديم. آنها كه مردمى بد و فاسق بودند"},{"number":75,"text":"او را در رحمت خويش داخل كرديم. كه او از شايستگان بود"},{"number":76,"text":"و نوح را ياد كن كه پيش از آن ما را ندا داد و ما به او پاسخ داديم و او و خاندانش را از محنتى بزرگ رهانيديم"},{"number":77,"text":"و او را بر مردمى كه آيات ما را تكذيب مى‌كردند پيروزى داديم. آنان بد مردمى بودند و ما همه را غرقه ساختيم"},{"number":78,"text":"و داود و سليمان را ياد كن آنگاه كه درباره كشتزارى داورى كردند كه گوسفندان آن قوم، شبانه در آنجا مى‌چريدند. و ما شاهد داورى آنها بوديم"},{"number":79,"text":"و اين شيوه داورى را به سليمان آموختيم و همه را حكم و علم داديم و كوه‌ها را مسخّر داود گردانيديم كه آنها و پرندگان با او تسبيح مى‌گفتند و اين همه ما كرديم"},{"number":80,"text":"و به او آموختيم تا برايتان زره بسازد. تا شما را به هنگام جنگيدنتان حفظ كند. آيا سپاسگزارى مى‌كنيد؟"},{"number":81,"text":"و تندباد را مسخّر سليمان كرديم كه به امر او در آن سرزمين كه بركتش داده بوديم حركت مى‌كرد. و ما بر هر چيزى آگاهيم"},{"number":82,"text":"و گروهى از ديوان برايش در دريا غواصى مى‌كردند و جز آن به كارهاى ديگر مشغول بودند و ما حافظ آنها بوديم"},{"number":83,"text":"و ايّوب را ياد كن آنگاه كه پروردگارش را ندا داد: به من بيمارى و رنج رسيده است و تو مهربان‌ترين مهربانانى"},{"number":84,"text":"دعايش را اجابت كرديم. و آزار از او دور كرديم و خاندانش را و همانند آنها را با آنها به او بازگردانيديم. و اين رحمتى بود از جانب ما، تا خداپرستان همواره به ياد داشته باشند"},{"number":85,"text":"و اسماعيل و ادريس و ذوالكفل را ياد كن كه همه از صابران بودند"},{"number":86,"text":"آنان را مشمول بخشايش خويش گردانيديم و همه از شايستگان بودند"},{"number":87,"text":"و ذوالنّون را، آنگاه كه خشمناك برفت و پنداشت كه هرگز بر او تنگ نمى‌گيريم. و در تاريكى ندا داد: هيچ خدايى جز تو نيست، تو منزه هستى و من از ستمكاران هستم"},{"number":88,"text":"دعايش را مستجاب كرديم و او را از اندوه رهانيديم و مؤمنان را اينچنين مى‌رهانيم"},{"number":89,"text":"و زكريّا را ياد كن، آنگاه كه پروردگارش را ندا داد: اى پروردگار من، مرا تنها وامگذار. و تو بهترين وارثانى"},{"number":90,"text":"دعايش را مستجاب كرديم و به او يحيى را بخشيديم و زنش را برايش شايسته گردانيديم. اينان در كارهاى نيك شتاب مى‌كردند و با بيم و اميد ما را مى‌خواندند و در برابر ما خاشع بودند"},{"number":91,"text":"و آن زن را ياد كن كه شرمگاه خود را نگاه داشت و ما از روح خود در او دميديم و او و فرزندش را براى جهانيان عبرتى گردانيديم"},{"number":92,"text":"اين شريعت شماست، شريعتى يگانه. و من پروردگار شمايم، مرا بپرستيد"},{"number":93,"text":"و در دين خويش فرقه فرقه شدند. همه به نزد ما بازمى‌گردند"},{"number":94,"text":"هر كس كه كارى شايسته كند و ايمان آورده باشد، كوشش او را ناسپاسى نيست و ما اعمالش را مى‌نويسيم"},{"number":95,"text":"و قريه‌اى را كه به هلاكت رسانده‌ايم محال است كه بازگشتى داشته باشند"},{"number":96,"text":"تا آنگاه كه يأجوج و مأجوج گشوده شوند و آنان را از بلنديها به شتاب سرازير گردند"},{"number":97,"text":"و آن وعده راستين نزديك گردد و چشمان كافران همچنان خيره ماند: واى بر ما، ما از اين حال غافل بوديم. نه، كه ستمكار مى‌بوديم"},{"number":98,"text":"شما و آن چيزهايى كه سواى اللّه مى‌پرستيديد هيزمهاى جهنميد. شما به جهنم خواهيد رفت"},{"number":99,"text":"اگر اينان خدايان مى‌بودند به جهنم نمى‌رفتند و حال آنكه همه در جهنم جاويدانند"},{"number":100,"text":"آنان در جهنم فرياد مى‌كشند و در آنجا هيچ نمى‌شنوند"},{"number":101,"text":"كسانى كه پيش از اين مقرر كرده‌ايم كه به آنها نيكويى كنيم، از جهنم بركنارند"},{"number":102,"text":"اينان صداى دوزخ را نمى‌شنوند و در بهشت كه هر چه خواهند مهياست، جاودانه‌اند"},{"number":103,"text":"آن وحشت بزرگ غمگينشان نكند. و فرشتگان به ديدارشان آيند كه اين همان روزى است كه به شما وعده داده بودند"},{"number":104,"text":"روزى كه آسمان را چون طومارى نوشته درهم نورديم. و چنان كه نخستين‌بار بيافريديم آفرينش از سر گيريم. اين وعده‌اى است كه برآوردنش بر عهده ماست و ما چنان خواهيم كرد"},{"number":105,"text":"و ما در زبور -پس از تورات- نوشته‌ايم كه اين زمين را بندگان صالح من به ميراث خواهند برد"},{"number":106,"text":"و در اين كتاب تبليغى است براى مردم خداپرست"},{"number":107,"text":"و نفرستاديم تو را، جز آنكه مى‌خواستيم به مردم جهان رحمتى ارزانى داريم"},{"number":108,"text":"بگو: به من وحى شده كه خداى شما خدايى است يكتا، آيا بدان گردن مى‌نهيد؟"},{"number":109,"text":"پس اگر رويگردان شدند، بگو: شما را خبر دادم تا همه در آگاهى يكسان باشيد. و من نمى‌دانم آنچه شما را وعده كرده‌اند نزديك است يا دور"},{"number":110,"text":"اوست كه مى‌داند هر سخنى را كه به آواز بلند گوييد يا در دل پنهان داريد"},{"number":111,"text":"و نمى‌دانم شايد اين آزمايشى براى شما و بهره‌مندى تا به هنگام مرگ باشد"},{"number":112,"text":"گفت: اى پروردگار من، به حق داورى كن. و پروردگار ما بخشاينده است و به رغم آنچه مى‌گوييد همه از او يارى مى‌جويند"}]}