{"number":38,"edition":"fa.fooladvand","ayahs":[{"number":1,"text":"صاد. سوگند به قرآن پراندرز"},{"number":2,"text":"آرى، آنان كه كفر ورزيدند در سركشى و ستيزه‌اند"},{"number":3,"text":"چه بسيار نسلها كه پيش از ايشان هلاك كرديم كه [ما را] به فرياد خواندند، و[لى‌] ديگر مجال گريز نبود"},{"number":4,"text":"و از اينكه هشداردهنده‌اى از خودشان برايشان آمده درشگفتند، و كافران مى گويند: «اين، ساحرى شيّاد است"},{"number":5,"text":"آيا خدايان [متعدد] را خداى واحدى قرار داده؟ اين واقعاً چيز عجيبى است.»"},{"number":6,"text":"و بزرگانشان روان شدند [و گفتند:] «برويد و بر خدايان خود ايستادگى نماييد كه اين امر قطعاً هدف [ما]ست"},{"number":7,"text":"[از طرفى‌] اين [مطلب‌] را در آيين اخير [عيسوى هم‌] نشنيده‌ايم، اين [ادّعا] جز دروغ‌بافى نيست"},{"number":8,"text":"آيا از ميان ما قرآن بر او نازل شده است؟» [نه!] بلكه آنان در باره قرآنِ من دودلند. [نه،] بلكه هنوز عذاب [مرا] نچشيده‌اند"},{"number":9,"text":"آيا گنجينه‌هاى رحمت پروردگار ارجمندِ بسيار بخشنده تو نزد ايشان است؟"},{"number":10,"text":"آيا فرمانروايى آسمانها و زمين و آنچه ميان آن دو است از آنِ ايشان است؟ [اگر چنين است‌] پس [با چنگ زدن‌] در آن اسباب به بالا روند"},{"number":11,"text":"اين سپاهك دسته‌هاى دشمن در آنجا [=بَدْر] در هم شكستنى‌اند"},{"number":12,"text":"پيش از ايشان قوم نوح و عاد و فرعونِ صاحب [عمارت و] خرگاهها تكذيب كردند"},{"number":13,"text":"و ثمود و قوم لوط و اصحاب ايكه [نيز به تكذيب پرداختند] آنها دسته‌هاى مخالف بودند"},{"number":14,"text":"هيچ كدام نبودند كه پيامبران [ما] را تكذيب نكنند، پس عقوبت [من بر آنان‌] سزاوار آمد"},{"number":15,"text":"و اينان جز يك فرياد را انتظار نمى‌بَرند كه هيچ [مجال‌] سر خاراندنى در آن نيست"},{"number":16,"text":"و گفتند: «پروردگارا، پيش از [رسيدن‌] روز حساب، بهره ما را [از عذاب‌] به شتاب به ما بده.»"},{"number":17,"text":"بر آنچه مى‌گويند صبر كن، و داوود، بنده ما را كه داراى امكانات [متعدّد] بود به ياد آور؛ آرى، او بسيار بازگشت‌كننده [به سوى خدا] بود"},{"number":18,"text":"ما كوهها را با او مسخّر ساختيم [كه‌] شامگاهان و بامدادان خداوند را نيايش مى‌كردند"},{"number":19,"text":"و پرندگان را از هر سو [بر او] گرد [آورديم‌] همگى [به نواى دلنوازش‌] به سوى او بازگشت‌كننده [و خدا را ستايشگر] بودند"},{"number":20,"text":"و پادشاهيش را استوار كرديم و او را حكمت و كلام فيصله‌دهنده عطا كرديم"},{"number":21,"text":"و آيا خبر دادخواهان -چون از نمازخانه [او] بالا رفتند- به تو رسيد؟"},{"number":22,"text":"وقتى [به طور ناگهانى‌] بر داوود درآمدند، و او از آنان به هراس افتاد، گفتند: «مترس، [ما] دو مدّعى [هستيم‌] كه يكى از ما بر ديگرى تجاوز كرده، پس ميان ما به حق داورى كن، و از حق دور مشو، و ما را به راه راست راهبر باش.»"},{"number":23,"text":"«اين [شخص‌] برادر من است. او را نود و نه ميش، و مرا يك ميش است، و مى‌گويد: آن را به من بسپار، و در سخنورى بر من غالب آمده است.»"},{"number":24,"text":"[داوود] گفت: «قطعاً او در مطالبه ميش تو [اضافه‌] بر ميش‌هاى خودش، بر تو ستم كرده، و در حقيقت بسيارى از شريكان به همديگر ستم روا مى‌دارند، به استثناى كسانى كه ايمان آورده و كارهاى شايسته كرده‌اند، و اينها بس اندكند، و داوود دانست كه ما او را آزمايش كرده‌ايم. پس، از پروردگارش آمرزش خواست و به رو درافتاد و توبه كرد"},{"number":25,"text":"و بر او اين [ماجرا] را بخشوديم؛ و در حقيقت براى او پيش ما تقرّب و فرجامى خوش خواهد بود"},{"number":26,"text":"اى داوود، ما تو را در زمين خليفه [و جانشين‌] گردانيديم؛ پس ميان مردم به حق داورى كن، و زنهار از هوس پيروى مكن كه تو را از راه خدا به در كند. در حقيقت كسانى كه از راه خدا به در مى‌روند، به [سزاى‌] آنكه روز حساب را فراموش كرده‌اند عذابى سخت خواهند داشت"},{"number":27,"text":"و آسمان و زمين و آنچه را كه ميان اين دو است به باطل نيافريديم، اين گمان كسانى است كه كافر شده [و حق‌پوشى كرده‌]اند، پس واى از آتش بر كسانى كه كافر شده‌اند"},{"number":28,"text":"يا [مگر] كسانى را كه گرويده و كارهاى شايسته كرده‌اند، چون مفسدان در زمين مى‌گردانيم، يا پرهيزگاران را چون پليدكاران قرار مى‌دهيم؟"},{"number":29,"text":"[اين‌] كتابى مبارك است كه آن را به سوى تو نازل كرده‌ايم تا در [باره‌] آيات آن بينديشند، و خردمندان پند گيرند"},{"number":30,"text":"و سليمان را به داوود بخشيديم. چه نيكو بنده‌اى. به راستى او توبه‌كار [و ستايشگر] بود"},{"number":31,"text":"هنگامى كه [طرف‌] غروب، اسبهاى اصيل را بر او عرضه كردند،"},{"number":32,"text":"[سليمان‌] گفت: «واقعاً من دوستى اسبان را بر ياد پروردگارم ترجيح دادم تا [هنگام نماز گذشت و خورشيد] در پس حجاب ظلمت شد.»"},{"number":33,"text":"[گفت: « اسبها] را نزد من باز آوريد.» پس شروع كرد به دست كشيدن بر ساقها و گردن آنها [و سرانجام وقف كردن آنها در راه خدا]"},{"number":34,"text":"و قطعاً سليمان را آزموديم و بر تخت او جسدى بيفكنديم؛ پس به توبه باز آمد"},{"number":35,"text":"گفت: «پروردگارا، مرا ببخش و مُلكى به من ارزانى دار كه هيچ كس را پس از من سزاوار نباشد، در حقيقت، تويى كه خود بسيار بخشنده‌اى.»"},{"number":36,"text":"پس باد را در اختيار او قرار داديم كه هر جا تصميم مى‌گرفت، به فرمان او نرم، روان مى‌شد"},{"number":37,"text":"و شيطانها را [از] بنّا و غواص،"},{"number":38,"text":"تا [وحشيان‌] ديگر را كه جفت جفت با زنجيرها به هم بسته بودند [تحت فرمانش درآورديم‌]"},{"number":39,"text":"[گفتيم:] «اين بخشش ماست، [آن را] بى‌شمار ببخش يا نگاه دار.»"},{"number":40,"text":"و قطعاً براى او در پيشگاه ما تقرّب و فرجام نيكوست"},{"number":41,"text":"و بنده ما ايوب را به ياد آور، آنگاه كه پروردگارش را ندا داد كه: «شيطان مرا به رنج و عذاب مبتلا كرد.»"},{"number":42,"text":"[به او گفتيم:] «با پاى خود [به زمين‌] بكوب، اينك اين چشمه‌سارى است سرد و آشاميدنى.»"},{"number":43,"text":"و [مجدداً] كسانش را و نظاير آنها را همراه آنها به او بخشيديم، تا رحمتى از جانب ما و عبرتى براى خردمندان باشد"},{"number":44,"text":"[و به او گفتيم:] «يك بسته تركه به دستت برگير و [همسرت را] با آن بزن و سوگند مشكن.» ما او را شكيبا يافتيم. چه نيكوبنده‌اى! به راستى او توبه‌كار بود"},{"number":45,"text":"و بندگان ما ابراهيم و اسحاق و يعقوب را كه نيرومند و ديده‌ور بودند به يادآور"},{"number":46,"text":"ما آنان را با موهبت ويژه‌اى -كه يادآورى آن سراى بود- خالص گردانيديم"},{"number":47,"text":"و آنان در پيشگاه ما جداً از برگزيدگان نيكانند"},{"number":48,"text":"و اسماعيل و يسع و ذوالكفل را به ياد آور [كه‌] همه از نيكانند"},{"number":49,"text":"اين يادكردى است، و قطعاً براى پرهيزگاران فرجامى نيك است"},{"number":50,"text":"باغهاى هميشگى در حالى كه درهاى [آنها] برايشان گشوده‌است"},{"number":51,"text":"در آنجا تكيه مى‌زنند [و] ميوه‌هاى فراوان و نوشيدنى در آنجا طلب مى‌كنند"},{"number":52,"text":"و نزدشان [دلبران‌] فروهشته‌نگاه همسال است"},{"number":53,"text":"اين است آنچه براى روز حساب به شما وعده داده مى‌شد"},{"number":54,"text":"[مى‌گويند:] «در حقيقت، اين روزىِ ماست و آن را پايانى نيست.»"},{"number":55,"text":"اين است [حال بهشتيان‌] و [اما] براى طغيانگران واقعاً بد فرجامى است"},{"number":56,"text":"به جهنّم درمى‌آيند، و چه بد آرامگاهى است"},{"number":57,"text":"اين جوشاب و چركاب است، بايد آن را بچشند"},{"number":58,"text":"و از همين گونه، انواع ديگر [عذابها]"},{"number":59,"text":"اينها گروهى‌اند كه با شما به اجبار [در آتش‌] درمى‌آيند. بدا به حال آنها، زيرا آنان داخل آتش مى‌شوند"},{"number":60,"text":"[به رؤساى خود] مى‌گويند: «بلكه بر خود شما خوش مباد! اين [عذاب‌] را شما خود براى ما از پيش فراهم آورديد، و چه بد قرارگاهى است.»"},{"number":61,"text":"مى‌گويند: «پروردگارا، هر كس اين [عذاب‌] را از پيش براى ما فراهم آورده، عذاب او را در آتش دو چندان كن.»"},{"number":62,"text":"و مى‌گويند: «ما را چه شده است كه مردانى را كه ما آنان را از [زمره‌] اشرار مى‌شمرديم نمى‌بينيم؟"},{"number":63,"text":"آيا آنان را [در دنيا] به ريشخند مى‌گرفتيم يا چشمها[ى ما] بر آنها نمى‌افتد؟»"},{"number":64,"text":"اين مجادله اهل آتش قطعاً راست است"},{"number":65,"text":"بگو: «من فقط هشداردهنده‌اى هستم، و جز خداى يگانه قهار معبودى ديگر نيست"},{"number":66,"text":"پروردگار آسمانها و زمين و آنچه ميان آن دو است، همان شكست‌ناپذير آمرزنده"},{"number":67,"text":"بگو: «اين خبرى بزرگ است،"},{"number":68,"text":"[كه‌] شما از آن روى برمى‌تابيد"},{"number":69,"text":"مرا در باره ملاء اعلى هيچ دانشى نبود آنگاه كه مجادله مى‌كردند"},{"number":70,"text":"به من هيچ [چيز] وحى نمى‌شود، جز اينكه من هشداردهنده‌اى آشكارم"},{"number":71,"text":"آنگاه كه پروردگارت به فرشتگان گفت: «من بشرى را از گِل خواهم آفريد"},{"number":72,"text":"پس چون او را [كاملاً] درست كردم و از روح خويش در آن دميدم، سجده‌كنان براى او [به خاك‌] بيفتيد.»"},{"number":73,"text":"پس همه فرشتگان يكسره سجده كردند"},{"number":74,"text":"مگر ابليس [كه‌] تكبر نمود و از كافران شد"},{"number":75,"text":"فرمود: «اى ابليس، چه چيز تو را مانع شد كه براى چيزى كه به دستان قدرت خويش خلق كردم سجده آورى؟ آيا تكبر نمودى يا از [جمله‌] برترى‌جويانى؟»"},{"number":76,"text":"گفت: «من از او بهترم؛ مرا از آتش آفريده‌اى و او را از گِل آفريده‌اى.»"},{"number":77,"text":"فرمود: «پس، از آن [مقام‌] بيرون شو، كه تو رانده‌اى"},{"number":78,"text":"و تا روز جزا لعنت من بر تو باد.»"},{"number":79,"text":"گفت: «پروردگارا، پس مرا تا روزى كه برانگيخته مى‌شوند مهلت ده.»"},{"number":80,"text":"فرمود: «در حقيقت، تو از مهلت‌يافتگانى،"},{"number":81,"text":"تا روز معين معلوم.»"},{"number":82,"text":"[شيطان‌] گفت: «پس به عزّت تو سوگند كه همگى را جداً از راه به در مى‌برم،"},{"number":83,"text":"مگر آن بندگان پاكدل تو را.»"},{"number":84,"text":"فرمود: «حق [از من‌] است و حق را مى‌گويم"},{"number":85,"text":"هرآينه جهنّم را از تو و از هر كس از آنان كه تو را پيروى كند، از همگى‌شان، خواهم انباشت.»"},{"number":86,"text":"بگو: «مزدى بر اين [رسالت‌] از شما طلب نمى‌كنم و من از كسانى نيستم كه چيزى از خود بسازم و به خدا نسبت دهم"},{"number":87,"text":"اين [قرآن‌] جز پندى براى جهانيان نيست"},{"number":88,"text":"و قطعاً پس از چندى خبر آن را خواهيد دانست.»"}]}