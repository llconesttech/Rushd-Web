{"number":26,"edition":"fa.fooladvand","ayahs":[{"number":1,"text":"طا، سين، ميم"},{"number":2,"text":"اين است آيه‌هاى كتاب روشنگر"},{"number":3,"text":"شايد تو از اينكه [مشركان‌] ايمان نمى‌آورند، جان خود را تباه سازى"},{"number":4,"text":"اگر بخواهيم، معجزه‌اى از آسمان بر آنان فرود مى‌آوريم، تا در برابر آن، گردنهايشان خاضع گردد"},{"number":5,"text":"و هيچ تذكر جديدى از سوى [خداى‌] رحمان برايشان نيامد جز اينكه همواره از آن روى برمى‌تافتند"},{"number":6,"text":"[آنان‌] در حقيقت به تكذيب پرداختند، و به زودى خبر آنچه كه بدان ريشخند مى كردند، بديشان خواهد رسيد"},{"number":7,"text":"مگر در زمين ننگريسته‌اند كه چه قدر در آن از هر گونه جفتهاى زيبا رويانيده‌ايم؟"},{"number":8,"text":"قطعاً در اين [هنرنمايى‌] عبرتى است و[لى‌] بيشترشان ايمان‌آورنده نيستند"},{"number":9,"text":"و در حقيقت، پروردگار تو همان شكست‌ناپذير مهربان است"},{"number":10,"text":"و [ياد كن‌] هنگامى را كه پروردگارت موسى را ندا درداد كه به سوى قوم ستمكار برو"},{"number":11,"text":"قوم فرعون؛ آيا پروا ندارند؟"},{"number":12,"text":"گفت: «پروردگارا، مى‌ترسم مرا تكذيب كنند،"},{"number":13,"text":"و سينه‌ام تنگ مى‌گردد، و زبانم باز نمى‌شود، پس به سوى هارون بفرست"},{"number":14,"text":"و [از طرفى‌] آنان بر [گردن‌] من خونى دارند و مى‌ترسم مرا بكشند.»"},{"number":15,"text":"فرمود: «نه، چنين نيست؛ نشانه‌هاى ما را [براى آنان‌] بِبَريد كه ما با شما شنونده‌ايم.»"},{"number":16,"text":"پس به سوى فرعون برويد و بگوييد: «ما پيامبر پروردگار جهانيانيم،"},{"number":17,"text":"فرزندان اسرائيل را با ما بفرست.»"},{"number":18,"text":"[فرعون‌] گفت: «آيا تو را از كودكى در ميان خود نپرورديم و ساليانى چند از عمرت را پيش ما نماندى؟"},{"number":19,"text":"و [سرانجام‌] كار خود را كردى، و تو از ناسپاسانى.»"},{"number":20,"text":"گفت: «آن را هنگامى مرتكب شدم كه از گمراهان بودم،"},{"number":21,"text":"و چون از شما ترسيدم، از شما گريختم، تا پروردگارم به من دانش بخشيد و مرا از پيامبران قرار داد"},{"number":22,"text":"و [آيا] اينكه فرزندان اسرائيل را بنده [خود] ساخته‌اى نعمتى است كه منّتش را بر من مى‌نهى؟»"},{"number":23,"text":"فرعون گفت: «و پروردگار جهانيان چيست؟»"},{"number":24,"text":"گفت: «پروردگار آسمانها و زمين و آنچه ميان آن دو است-اگر اهل يقين باشيد.»"},{"number":25,"text":"[فرعون‌] به كسانى كه پيرامونش بودند گفت: «آيا نمى‌شنويد؟»"},{"number":26,"text":"[موسى دوباره‌] گفت: «پروردگار شما و پروردگار پدران پيشين شما.»"},{"number":27,"text":"[فرعون‌] گفت: «واقعاً اين پيامبرى كه به سوى شما فرستاده شده، سخت ديوانه است.»"},{"number":28,"text":"[موسى‌] گفت: «پروردگار خاور و باختر و آنچه ميان آن دو است-اگر تعقّل كنيد.»"},{"number":29,"text":"[فرعون‌] گفت: «اگر خدايى غير از من اختيار كنى قطعاً تو را از [جمله‌] زندانيان خواهم ساخت.»"},{"number":30,"text":"گفت: «گر چه براى تو چيزى آشكار بياورم؟»"},{"number":31,"text":"گفت: «اگر راست مى‌گويى آن را بياور.»"},{"number":32,"text":"پس عصاى خود بيفكند و بناگاه آن اژدرى نمايان شد"},{"number":33,"text":"و دستش را بيرون كشيد و بناگاه آن براى تماشاگران سپيد مى‌نمود"},{"number":34,"text":"[فرعون‌] به سرانى كه پيرامونش بودند گفت: «واقعاً اين ساحرى بسيار داناست"},{"number":35,"text":"مى‌خواهد با سحر خود، شما را از سرزمينتان بيرون كند، اكنون چه رأى مى‌دهيد؟»"},{"number":36,"text":"گفتند: «او و برادرش را در بند دار و گردآورندگان را به شهرها بفرست،"},{"number":37,"text":"تا هر ساحر ماهرى را نزد تو بياورند.»"},{"number":38,"text":"پس ساحران براى موعدِ روزى معلوم گردآورى شدند"},{"number":39,"text":"و به توده مردم گفته شد: «آيا شما هم جمع خواهيد شد؟"},{"number":40,"text":"بدين اميد كه اگر ساحران غالب شدند از آنان پيروى كنيم؟»"},{"number":41,"text":"و چون ساحران پيش فرعون آمدند، گفتند: «آيا اگر ما غالب آييم واقعاً براى ما مزدى خواهد بود؟»"},{"number":42,"text":"گفت: «آرى، و در آن صورت شما حتماً از [زمره‌] مقرّبان خواهيد شد.»"},{"number":43,"text":"موسى به آنان گفت: «آنچه را شما مى‌اندازيد بيندازيد.»"},{"number":44,"text":"پس ريسمانها و چوبدستى‌هايشان را انداختند و گفتند: «به عزّت فرعون كه ما حتماً پيروزيم.»"},{"number":45,"text":"پس موسى عصايش را انداخت و بناگاه هر چه را به دروغ برساخته بودند بلعيد"},{"number":46,"text":"در نتيجه، ساحران به حالت سجده درافتادند"},{"number":47,"text":"گفتند: «به پروردگار جهانيان ايمان آورديم"},{"number":48,"text":"پروردگار موسى و هارون.»"},{"number":49,"text":"گفت: « [آيا] پيش از آنكه به شما اجازه دهم به او ايمان آورديد؟ قطعاً او همان بزرگ شماست كه به شما سحر آموخته است. به زودى خواهيد دانست. حتماً دستها و پاهاى شما را از چپ و راست خواهم بريد و همه‌تان را به دار خواهم آويخت.»"},{"number":50,"text":"گفتند: «باكى نيست، ما روى به سوى پروردگار خود مى‌آوريم"},{"number":51,"text":"ما اميدواريم كه پروردگارمان گناهانمان را بر ما ببخشايد، [چرا] كه نخستين ايمان‌آورندگان بوديم.»"},{"number":52,"text":"و به موسى وحى كرديم كه: «بندگان مرا شبانه حركت ده، زيرا شما مورد تعقيب قرار خواهيد گرفت.»"},{"number":53,"text":"پس فرعون مأمورانِ جمع‌آورىِ [خود را] به شهرها فرستاد،"},{"number":54,"text":"[و گفت:] «اينها عده‌اى ناچيزند"},{"number":55,"text":"و راستى آنها ما را بر سر خشم آورده‌اند،"},{"number":56,"text":"و[لى‌] ما همگى به حال آماده‌باش درآمده‌ايم.»"},{"number":57,"text":"سرانجام، ما آنان را از باغستانها و چشمه‌سارها،"},{"number":58,"text":"و گنجينه‌ها و جايگاه‌هاى پر ناز و نعمت بيرون كرديم"},{"number":59,"text":"[اراده ما] چنين بود، و آن [نعمتها] را به فرزندان اسرائيل ميراث داديم"},{"number":60,"text":"پس هنگام برآمدن آفتاب، آنها را تعقيب كردند"},{"number":61,"text":"چون دو گروه، همديگر را ديدند، ياران موسى گفتند: «ما قطعاً گرفتار خواهيم شد.»"},{"number":62,"text":"گفت: «چنين نيست، زيرا پروردگارم با من است و به زودى مرا راهنمايى خواهد كرد.»"},{"number":63,"text":"پس به موسى وحى كرديم: «با عصاى خود بر اين دريا بزن.» تا از هم شكافت، و هر پاره‌اى همچون كوهى سترگ بود"},{"number":64,"text":"و ديگران را بدانجا نزديك گردانيديم"},{"number":65,"text":"و موسى و همه كسانى را كه همراه او بودند نجات داديم؛"},{"number":66,"text":"آنگاه ديگران را غرق كرديم"},{"number":67,"text":"مسلماً در اين [واقعه‌] عبرتى بود، و[لى‌] بيشترشان ايمان‌آورنده نبودند"},{"number":68,"text":"و قطعاً پروردگار تو همان شكست‌ناپذير مهربان است"},{"number":69,"text":"و بر آنان گزارش ابراهيم را بخوان"},{"number":70,"text":"آنگاه كه به پدر خود و قومش گفت: «چه مى‌پرستيد؟»"},{"number":71,"text":"گفتند: «بتانى را مى‌پرستيم و همواره ملازم آنهاييم.»"},{"number":72,"text":"گفت: «آيا وقتى دعا مى‌كنيد، از شما مى‌شنوند؟"},{"number":73,"text":"يا به شما سود يا زيان مى‌رسانند؟»"},{"number":74,"text":"گفتند: «نه، بلكه پدران خود را يافتيم كه چنين مى‌كردند.»"},{"number":75,"text":"گفت: «آيا در آنچه مى‌پرستيده‌ايد تأمّل كرده‌ايد؟"},{"number":76,"text":"شما و پدران پيشين شما؟"},{"number":77,"text":"قطعاً همه آنها -جز پروردگار جهانيان- دشمن منند"},{"number":78,"text":"آن كس كه مرا آفريده و همو راهنماييم مى‌كند،"},{"number":79,"text":"و آن كس كه او به من خوراك مى‌دهد و سيرابم مى‌گرداند،"},{"number":80,"text":"و چون بيمار شوم او مرا درمان مى‌بخشد،"},{"number":81,"text":"و آن كس كه مرا مى‌ميراند و سپس زنده‌ام مى‌گرداند،"},{"number":82,"text":"و آن كس كه اميد دارم روز پاداش، گناهم را بر من ببخشايد.»"},{"number":83,"text":"پروردگارا، به من دانش عطا كن و مرا به صالحان ملحق فرماى،"},{"number":84,"text":"و براى من در [ميان‌] آيندگان آوازه نيكو گذار،"},{"number":85,"text":"و مرا از وارثان بهشت پر نعمت گردان،"},{"number":86,"text":"و بر پدرم ببخشاى كه او از گمراهان بود،"},{"number":87,"text":"و روزى كه [مردم‌] برانگيخته مى‌شوند رسوايم مكن"},{"number":88,"text":"روزى كه هيچ مال و فرزندى سود نمى‌دهد،"},{"number":89,"text":"مگر كسى كه دلى پاك به سوى خدا بياورد"},{"number":90,"text":"و [آن روز] بهشت براى پرهيزگاران نزديك مى‌گردد"},{"number":91,"text":"و جهنم براى گمراهان نمودار مى‌شود"},{"number":92,"text":"و به آنان گفته مى‌شود: «آنچه جز خدا مى‌پرستيديد كجايند؟"},{"number":93,"text":"آيا ياريتان مى‌كنند يا خود را يارى مى‌دهند؟"},{"number":94,"text":"پس آنها و همه گمراهان در آن [آتش‌] افكنده مى‌شوند،"},{"number":95,"text":"و [نيز] همه سپاهيان ابليس"},{"number":96,"text":"آنها در آنجا با يكديگر ستيزه مى‌كنند [و] مى‌گويند"},{"number":97,"text":"«سوگند به خدا كه ما در گمراهى آشكارى بوديم،"},{"number":98,"text":"آنگاه كه شما را با پروردگار جهانيان برابر مى‌كرديم،"},{"number":99,"text":"و جز تباهكاران ما را گمراه نكردند،"},{"number":100,"text":"در نتيجه شفاعتگرانى نداريم،"},{"number":101,"text":"و نه دوستى نزديك"},{"number":102,"text":"و اى كاش كه بازگشتى براىِ ما بود و از مؤمنان مى‌شديم"},{"number":103,"text":"حقاً در اين [سرگذشت درس‌] عبرتى است و[لى‌] بيشترشان مؤمن نبودند"},{"number":104,"text":"و در حقيقت، پروردگار تو همان شكست‌ناپذير مهربان است"},{"number":105,"text":"قوم نوح پيامبران را تكذيب كردند"},{"number":106,"text":"چون برادرشان نوح به آنان گفت: «آيا پروا نداريد؟"},{"number":107,"text":"من براى شما فرستاده‌اى در خور اعتمادم؛"},{"number":108,"text":"از خدا پروا كنيد و فرمانم ببريد،"},{"number":109,"text":"و بر اين [رسالت‌] اجرى از شما طلب نمى‌كنم. اجر من جز بر عهده پروردگار جهانيان نيست"},{"number":110,"text":"پس، از خدا پروا كنيد و فرمانم ببريد.»"},{"number":111,"text":"گفتند: «آيا به تو ايمان بياوريم و حال آنكه فرومايگان از تو پيروى كرده‌اند؟»"},{"number":112,"text":"[نوح‌] گفت: «به [جزئيات‌] آنچه مى‌كرده‌اند چه آگاهى دارم؟"},{"number":113,"text":"حسابشان -اگر درمى‌يابيد- جز با پروردگارم نيست"},{"number":114,"text":"و من طردكننده مؤمنان نيستم"},{"number":115,"text":"من جز هشداردهنده‌اى آشكار [بيش‌] نيستم.»"},{"number":116,"text":"گفتند: «اى نوح، اگر دست برندارى قطعاً از [جمله‌] سنگسارشدگان خواهى بود.»"},{"number":117,"text":"گفت: «پروردگارا، قوم من مرا تكذيب كردند؛"},{"number":118,"text":"ميان من و آنان فيصله ده، و من و هر كس از مؤمنان را كه با من است نجات بخش.»"},{"number":119,"text":"پس او و هر كه را در آن كشتى آكنده با او بود، رهانيديم؛"},{"number":120,"text":"آنگاه باقى‌ماندگان را غرق كرديم"},{"number":121,"text":"قطعاً در اين [ماجرا درس‌] عبرتى بود، و[لى‌] بيشترشان ايمان‌آورنده نبودند"},{"number":122,"text":"و در حقيقت، پروردگار تو همان شكست‌ناپذير مهربان است"},{"number":123,"text":"عاديان، پيامبران [خدا] را تكذيب كردند"},{"number":124,"text":"آنگاه كه برادرشان هود به آنان گفت: «آيا پروا نداريد؟"},{"number":125,"text":"من براى شما فرستاده‌اى در خور اعتمادم"},{"number":126,"text":"از خدا پروا كنيد و فرمانم ببريد"},{"number":127,"text":"و بر اين [رسالت‌] اجرى از شما طلب نمى‌كنم. اجر من جز بر عهده پروردگار جهانيان نيست"},{"number":128,"text":"آيا بر هر تپه‌اى بنايى مى‌سازيد كه [در آن‌] دست به بيهوده‌كارى زنيد؟"},{"number":129,"text":"و كاخهاى استوار مى‌گيريد به اميد آنكه جاودانه بمانيد؟"},{"number":130,"text":"و چون حمله‌ور مى‌شويد [چون‌] زورگويان حمله‌ور مى‌شويد؟"},{"number":131,"text":"پس، از خدا پروا داريد و فرمانم ببريد"},{"number":132,"text":"و از آن كس كه شما را به آنچه مى‌دانيد مدد كرد پروا داريد"},{"number":133,"text":"شما را به [دادن‌] دامها و پسران مدد كرد،"},{"number":134,"text":"و به [دادن‌] باغها و چشمه‌ساران؛"},{"number":135,"text":"من از عذاب روزى هولناك بر شما مى‌ترسم"},{"number":136,"text":"گفتند: «خواه اندرز دهى و خواه از اندرزدهندگان نباشى براى ما يكسان است"},{"number":137,"text":"اين جز شيوه پيشينيان نيست"},{"number":138,"text":"و ما عذاب نخواهيم شد.»"},{"number":139,"text":"پس تكذيبش كردند و هلاكشان كرديم. قطعاً در اين [ماجرا درس‌] عبرتى بود، و[لى‌] بيشترشان ايمان‌آورنده نبودند"},{"number":140,"text":"و در حقيقت، پروردگار تو همان شكست‌ناپذير مهربان است"},{"number":141,"text":"ثموديان، پيامبران [خدا] را تكذيب كردند؛"},{"number":142,"text":"آنگاه كه برادرشان صالح به آنان گفت: «آيا پروا نداريد؟"},{"number":143,"text":"من براى شما فرستاده‌اى در خور اعتمادم"},{"number":144,"text":"از خدا پروا كنيد و فرمانم ببريد"},{"number":145,"text":"و بر اين [رسالت‌] اجرى از شما طلب نمى‌كنم. اجر من جز بر عهده پروردگار جهانيان نيست"},{"number":146,"text":"آيا شما را در آنچه اينجا داريد آسوده رها مى‌كنند؟"},{"number":147,"text":"در باغها و در كنار چشمه‌ساران،"},{"number":148,"text":"و كشتزارها و خرمابنانى كه شكوفه‌هايشان لطيف است؟"},{"number":149,"text":"و هنرمندانه براى خود از كوهها خانه‌هايى مى‌تراشيد"},{"number":150,"text":"از خدا پروا كنيد و فرمانم ببريد"},{"number":151,"text":"و فرمان افراطگران را پيروى مكنيد"},{"number":152,"text":"آنان كه در زمين فساد مى‌كنند و اصلاح نمى‌كنند.»"},{"number":153,"text":"گفتند: «قطعاً تو از افسون‌شدگانى"},{"number":154,"text":"تو جز بشرى مانند ما [بيش‌] نيستى. اگر راست مى‌گويى معجزه‌اى بياور"},{"number":155,"text":"گفت: «اين ماده‌شترى است كه نوبتى از آب او راست و روزى معين نوبت آب شماست"},{"number":156,"text":"و به آن گزندى مرسانيد كه عذاب روزى هولناك شما را فرو مى‌گيرد"},{"number":157,"text":"پس آن را پى كردند و پشيمان گشتند"},{"number":158,"text":"آنگاه آنان را عذاب فرو گرفت. قطعاً در اين [ماجرا] عبرتى است، و[لى‌] بيشترشان ايمان‌آورنده نبودند"},{"number":159,"text":"و در حقيقت، پروردگار تو همان شكست‌ناپذير مهربان است"},{"number":160,"text":"قوم لوط فرستادگان را تكذيب كردند"},{"number":161,"text":"آنگاه برادرشان لوط به آنان گفت: «آيا پروا نداريد؟"},{"number":162,"text":"من براى شما فرستاده‌اى در خور اعتمادم"},{"number":163,"text":"از خدا پروا داريد و فرمانم ببريد"},{"number":164,"text":"و بر اين [رسالت‌] اجرى از شما طلب نمى‌كنم. اجر من جز بر عهده پروردگار جهانيان نيست"},{"number":165,"text":"آيا از ميان مردم جهان، با مردها در مى‌آميزيد؟"},{"number":166,"text":"و آنچه را پروردگارتان از همسرانتان براى شما آفريده وامى‌گذاريد؟ [نه،] بلكه شما مردمى تجاوزكاريد"},{"number":167,"text":"گفتند: «اى لوط، اگر دست برندارى، قطعاً از اخراج‌شدگان خواهى بود.»"},{"number":168,"text":"گفت: «به راستى من دشمن كردار شمايم"},{"number":169,"text":"پروردگارا، مرا و كسان مرا از آنچه انجام مى‌دهند رهايى بخش.»"},{"number":170,"text":"پس او و كسانش را همگى، رهانيديم"},{"number":171,"text":"جز پيرزنى كه از باقى‌ماندگان [در خاكستر آتش‌] بود"},{"number":172,"text":"سپس ديگران را سخت هلاك كرديم"},{"number":173,"text":"و بر [سر] آنان بارانى [از آتش گوگرد] فرو ريختيم. و چه بد بود باران بيم‌داده‌شدگان"},{"number":174,"text":"قطعاً در اين [عقوبت‌] عبرتى است، و[لى‌] بيشترشان ايمان‌آورنده نبودند"},{"number":175,"text":"و در حقيقت، پروردگار تو همان شكست‌ناپذير مهربان است"},{"number":176,"text":"اصحاب ايكه فرستادگان را تكذيب كردند"},{"number":177,"text":"آنگاه كه شعيب به آنان گفت: «آيا پروا نداريد؟"},{"number":178,"text":"من براى شما فرستاده‌اى در خور اعتمادم"},{"number":179,"text":"از خدا پروا داريد و فرمانم ببريد"},{"number":180,"text":"و بر اين [رسالت‌] اجرى از شما طلب نمى‌كنم. اجر من جز بر عهده پروردگار جهانيان نيست"},{"number":181,"text":"پيمانه را تمام دهيد و از كم‌فروشان مباشيد"},{"number":182,"text":"و با ترازوى درست بسنجيد"},{"number":183,"text":"و از ارزش اموال مردم مكاهيد و در زمين سر به فساد بر مداريد"},{"number":184,"text":"و از آن كس كه شما و خلق [انبوه‌] گذشته را آفريده است پروا كنيد.»"},{"number":185,"text":"گفتند: «تو واقعاً از افسون‌شدگانى.»"},{"number":186,"text":"«و تو جز بشرى مانند ما [بيش‌] نيستى، و قطعاً تو را از دروغگويان مى‌دانيم"},{"number":187,"text":"پس اگر از راستگويانى، پاره‌اى از آسمان بر [سر] ما بيفكن.»"},{"number":188,"text":"[شعيب‌] گفت: «پروردگارم به آنچه مى‌كنيد داناتر است.»"},{"number":189,"text":"پس او را تكذيب كردند، و عذابِ روزِ ابر [آتشبار] آنان را فرو گرفت. به راستى آن، عذاب روزى هولناك بود"},{"number":190,"text":"قطعاً در اين [عقوبت درسِ‌] عبرتى است، و[لى‌] بيشترشان ايمان آورنده نبودند"},{"number":191,"text":"و در حقيقت، پروردگار تو همان شكست‌ناپذير مهربان است"},{"number":192,"text":"و راستى كه اين [قرآن‌] وحى پروردگار جهانيان است"},{"number":193,"text":"«روح الامين» آن را بر دلت نازل كرد،"},{"number":194,"text":"تا از [جمله‌] هشداردهندگان باشى؛"},{"number":195,"text":"به زبان عربى روشن،"},{"number":196,"text":"و [وصف‌] آن در كتابهاى پيشينيان آمده است"},{"number":197,"text":"آيا براى آنان، اين خود دليلى روشن نيست كه علماى بنى‌اسرائيل از آن اطّلاع دارند؟"},{"number":198,"text":"و اگر آن را بر برخى از غير عرب زبانان نازل مى‌كرديم،"},{"number":199,"text":"و پيامبر آن را برايشان مى‌خواند به آن ايمان نمى‌آوردند"},{"number":200,"text":"اين گونه در دلهاى گناهكاران، [انكار را] راه مى‌دهيم"},{"number":201,"text":"كه به آن نگروند تا عذاب پردرد را ببينند،"},{"number":202,"text":"كه به طور ناگهانى -در حالى كه بى‌خبرند- بديشان برسد"},{"number":203,"text":"و بگويند: «آيا مهلت خواهيم يافت؟»"},{"number":204,"text":"پس آيا عذاب ما را به شتاب مى‌خواهند؟"},{"number":205,"text":"مگر نمى‌دانى كه اگر سالها آنان را برخوردار كنيم،"},{"number":206,"text":"و آنگاه آنچه كه [بدان‌] بيم داده مى‌شوند بديشان برسد،"},{"number":207,"text":"آنچه از آن برخوردار مى‌شدند، به كارشان نمى‌آيد [و عذاب را از آنان دفع نمى‌كند]؟"},{"number":208,"text":"و هيچ شهرى را هلاك نكرديم مگر آنكه براى آن هشداردهندگانى بود"},{"number":209,"text":"[تا آنان را] تذكر [دهند]؛ و ما ستمكار نبوده‌ايم"},{"number":210,"text":"و شيطانها آن را فرود نياورده‌اند"},{"number":211,"text":"و آنان را نسزد و نمى‌توانند [وحى كنند]"},{"number":212,"text":"در حقيقت آنها از شنيدن، معزول [و محروم‌]اند"},{"number":213,"text":"پس با خدا، خداى ديگر مخوان كه از عذاب‌شدگان خواهى شد"},{"number":214,"text":"و خويشان نزديكت را هشدار ده"},{"number":215,"text":"و براى آن مؤمنانى كه تو را پيروى كرده‌اند، بال خود را فرو گستر"},{"number":216,"text":"و اگر تو را نافرمانى كردند، بگو: «من از آنچه مى‌كنيد بيزارم.»"},{"number":217,"text":"و بر [خداىِ‌] عزيزِ مهربان توكل كن،"},{"number":218,"text":"آن كس كه چون [به نماز] برمى‌خيزى تو را مى‌بيند،"},{"number":219,"text":"و حركت تو را در ميان سجده‌كنندگان [مى‌نگرد]"},{"number":220,"text":"او همان شنواى داناست"},{"number":221,"text":"آيا شما را خبر دهم كه شياطين بر چه كسى فرود مى‌آيند؟"},{"number":222,"text":"بر هر دروغزن گناهكارى فرود مى‌آيند،"},{"number":223,"text":"كه [دزدانه‌] گوش فرا مى‌دارند و بيشترشان دروغگويند،"},{"number":224,"text":"و شاعران را گمراهان پيروى مى‌كنند"},{"number":225,"text":"آيا نديده‌اى كه آنان در هر واديى سرگردانند؟"},{"number":226,"text":"و آنانند كه چيزهايى مى‌گويند كه انجام نمى‌دهند"},{"number":227,"text":"مگر كسانى كه ايمان آورده و كارهاى شايسته كرده و خدا را بسيار به ياد آورده و پس از آنكه مورد ستم قرار گرفته‌اند يارى خواسته‌اند. و كسانى كه ستم كرده‌اند به زودى خواهند دانست به كدام بازگشتگاه برخواهند گشت"}]}