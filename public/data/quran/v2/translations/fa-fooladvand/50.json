{"number":50,"edition":"fa.fooladvand","ayahs":[{"number":1,"text":"قاف، سوگند به قرآن باشكوه،"},{"number":2,"text":"[كه آنان نگرويدند،] بلكه از اينكه هشداردهنده‌اى از خودشان برايشان آمد، در شگفت شدند و كافران گفتند: «اين [محمّد و حكايت معاد] چيزى عجيب است»"},{"number":3,"text":"«آيا چون مُرديم و خاك شديم [زنده مى‌شويم‌]؟ اين بازگشتى بعيد است.»"},{"number":4,"text":"قطعاً دانسته‌ايم كه زمين [چه مقدار] از اجسادشان فرو مى‌كاهد. و پيش ما كتاب ضبطكننده‌اى است"},{"number":5,"text":"[نه،] بلكه حقيقت را، وقتى برايشان آمد، دروغ خواندند، و آنها در كارى سردرگم [مانده‌]اند"},{"number":6,"text":"مگر به آسمان بالاى سرشان ننگريسته‌اند كه چگونه آن را ساخته و زينتش داده‌ايم و براى آن هيچ گونه شكافتگى نيست"},{"number":7,"text":"و زمين را گسترديم و در آن لنگر[آسا كوه‌]ها فرو افكنديم و در آن از هر گونه جفت دل‌انگيز رويانيديم"},{"number":8,"text":"[تا] براى هر بنده توبه‌كارى بينش‌افزا و پندآموز باشد"},{"number":9,"text":"و از آسمان، آبى پر بركت فرود آورديم، پس بدان [وسيله‌] باغها و دانه‌هاى دروكردنى رويانيديم"},{"number":10,"text":"و درختان تناور خرما كه خوشه‌[هاى‌] روى هم چيده دارند"},{"number":11,"text":"[اينها همه‌] براى روزىِ بندگان [من‌] است، و با آن [آب‌] سرزمين مرده‌اى را زنده گردانيديم؛ رستاخيز [نيز] چنين است"},{"number":12,"text":"پيش از ايشان قوم نوح و اصحاب رَسّ و ثمود،"},{"number":13,"text":"و عاد و فرعون و برادران لوط،"},{"number":14,"text":"و بيشه‌نشينان و قوم تُبّع به تكذيب پرداختند؛ همگى فرستادگان [ما] را به دروغ گرفتند و [در نتيجه‌] تهديد [من‌] واجب آمد"},{"number":15,"text":"مگر از آفرينش نخستين [خود] به تنگ آمديم؟ [نه!] بلكه آنها از خلق جديد در شبهه‌اند"},{"number":16,"text":"و ما انسان را آفريده‌ايم و مى‌دانيم كه نفس او چه وسوسه‌اى به او مى‌كند، و ما از شاهرگ [او] به او نزديكتريم"},{"number":17,"text":"آنگاه كه دو [فرشته‌] دريافت‌كننده از راست و از چپ، مراقب نشسته‌اند"},{"number":18,"text":"[آدمى‌] هيچ سخنى را به لفظ درنمى‌آورد مگر اينكه مراقبى آماده نزد او [آن را ضبط مى‌كند]"},{"number":19,"text":"و سكرات مرگ، به راستى در رسيد؛ اين همان است كه از آن مى‌گريختى؛"},{"number":20,"text":"و در صور دميده شود؛ اين است روز تهديد [من‌]"},{"number":21,"text":"و هر كسى مى‌آيد [در حالى كه‌] با او سوق‌دهنده و گواهى‌دهنده‌اى است"},{"number":22,"text":"[به او مى‌گويند:] «واقعاً كه از اين [حال‌] سخت در غفلت بودى. و[لى‌] ما پرده‌ات را [از جلوى چشمانت‌] برداشتيم و ديده‌ات امروز تيز است.»"},{"number":23,"text":"و [فرشته‌] همنشين او مى‌گويد: «اين است آنچه پيش من آماده است [و ثبت كرده‌ام‌].»"},{"number":24,"text":"[به آن دو فرشته خطاب مى‌شود:] «هر كافر سرسختى را در جهنم فروافكنيد،"},{"number":25,"text":"[هر] بازدارنده از خيرى، [هر] متجاوز شكاكى"},{"number":26,"text":"كه با خداوند، خدايى ديگر قرار داد. [اى دو فرشته،] او را در عذاب شديد فرو افكنيد"},{"number":27,"text":"[شيطان‌] همدمش مى‌گويد: «پروردگار ما، من او را به عصيان وانداشتم، ليكن [خودش‌] در گمراهى دور و درازى بود.»"},{"number":28,"text":"[خدا] مى‌فرمايد: «در پيشگاه من با همديگر مستيزيد [كه‌] از پيش به شما هشدار داده بودم"},{"number":29,"text":"پيش من حكم دگرگون نمى‌شود، و من [نسبت‌] به بندگانم بيدادگر نيستم.»"},{"number":30,"text":"آن روز كه [ما] به دوزخ مى‌گوييم: «آيا پر شدى؟» و مى‌گويد: «آيا باز هم هست؟»"},{"number":31,"text":"و بهشت را براى پرهيزگاران نزديك گردانند، بى‌آنكه دور باشد"},{"number":32,"text":"[و به آنان گويند:] اين همان است كه وعده يافته‌ايد [و] براى هر توبه‌كار نگهبان [حدود خدا] خواهد بود"},{"number":33,"text":"آنكه در نهان از خداى بخشنده بترسد و با دلى توبه‌كار [باز] آيد"},{"number":34,"text":"به سلامت [و شادكامى‌] در آن درآييد [كه‌] اين روز جاودانگى است"},{"number":35,"text":"هر چه بخواهند در آنجا دارند، و پيش ما فزونتر [هم‌] هست"},{"number":36,"text":"و چه بسا نسلها كه پيش از ايشان هلاك كرديم كه [بس‌] نيرومندتر از اينان بودند و در شهرها پرسه زده بودند [اما سرانجام‌] مگر گريزگاهى بود؟"},{"number":37,"text":"قطعاً در اين [عقوبتها] براى هر صاحبدل و حق نيوشى كه خود به گواهى ايستد، عبرتى است"},{"number":38,"text":"و در حقيقت، آسمانها و زمين و آنچه را كه ميان آن دو است در شش هنگام آفريديم و احساس ماندگى نكرديم"},{"number":39,"text":"و بر آنچه مى‌گويند صبر كن، و پيش از برآمدن آفتاب و پيش از غروب، به ستايش پروردگارت تسبيح گوى"},{"number":40,"text":"و پاره‌اى از شب و به دنبال سجود [به صورت تعقيب و نافله‌] او را تسبيح گوى"},{"number":41,"text":"و روزى كه منادى از جايى نزديك ندا درمى‌دهد، به گوش باش"},{"number":42,"text":"روزى كه فرياد [رستاخيز] را به حق مى‌شنوند، آن [روز] روز بيرون آمدن [از زمين‌] است"},{"number":43,"text":"ماييم كه خود، زندگى مى‌بخشيم و به مرگ مى‌رسانيم و برگشت به سوى ماست"},{"number":44,"text":"روزى كه زمين به سرعت از [اجساد] آنان جدا و شكافته مى‌شود؛ اين حشرى است كه بر ما آسان خواهد بود"},{"number":45,"text":"ما به آنچه مى‌گويند داناتريم، و تو به زور وادارنده آنان نيستى؛ پس به [وسيله‌] قرآن هر كه را از تهديد [من‌] مى‌ترسد پند ده"}]}