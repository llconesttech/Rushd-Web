{"number":27,"edition":"ro.grigore","ayahs":[{"number":1,"text":"Ta. Sin. Acestea sunt versetele Coranului, ale unei Cărţi desluşite"},{"number":2,"text":"călăuzire şi vestire pentru credincioşii"},{"number":3,"text":"ce îşi săvârşesc rugăciunea, ce dau milostenie şi cred cu tărie în Viaţa de Apoi"},{"number":4,"text":"Celor care nu cred în Viaţa de Apoi, Noi le-am împodobit faptele în ochii lor, iar ei merg orbeşte"},{"number":5,"text":"Aceştia vor avea osânda cea mai rea şi vor fi pierduţi în Viaţa de Apoi"},{"number":6,"text":"Tu primeşti Coranul de la un Înţelept, un Ştiutor"},{"number":7,"text":"Moise spuse alor săi: “Zăresc un foc. Vă voi aduce o veste de la el ori vă voi aduce un tăciune aprins. Poate vă veţi încălzi"},{"number":8,"text":"Când ajunse acolo, fu strigat: “Binecuvântat fie Cel ce este în foc şi împrejurul lui! Mărire lui Dumnezeu, Stăpânul lumilor"},{"number":9,"text":"O, Moise! Eu sunt Dumnezeu, Puternicul, Înţeleptul"},{"number":10,"text":"Aruncă-ţi toiagul!” Când Moise îl văzu scuturându-se precum ginni, o rupse la fugă fără să se mai întoarcă. “O, Moise! Nu-ţi fie teamă! Trimişii nu se tem de Mine"},{"number":11,"text":"în afară de cei nedrepţi. Eu sunt Iertătorul, Milostivul pentru cei care au întors răului binele"},{"number":12,"text":"Bagă-ţi mâna în deschizătura mantiei şi va ieşi albă, fără nici un beteşug. Acesta este unul dintre cele nouă semne pentru Faraon şi poporul său. Ei sunt stricaţi.”"},{"number":13,"text":"Când semnele Noastre vin la ei să-i facă să vadă, ei spun: “Aceasta este o vrajă!”"},{"number":14,"text":"Ei s-au lepădat de ele pe nedrept şi cu trufie, chiar dacă în străfundul lor credeau cu tărie. Vezi cum a fost sfârşitul celor care-au semănat stricăciunea"},{"number":15,"text":"Noi le-am dăruit ştiinţa lui David şi lui Solomon. Ei spuneau: “Laudă lui Dumnezeu care ne-a dat întâietate asupra multora din robii Săi credincioşi!”"},{"number":16,"text":"Solomon l-a moştenit pe David şi spuse: “O, voi oameni! Am fost învăţaţi limba zburătoarelor. Am fost copleşiţi cu bunuri de tot soiul. Cu adevărat aceasta este din harul de netăgăduit.”"},{"number":17,"text":"Şi i se adunară oştirile lui Solomon din ginni, oameni şi zburătoare şi se orânduiră"},{"number":18,"text":"Când ajunseră în Valea Furnicilor, o furnică spuse: “O, voi furnici! Intraţi în lăcaşurile voastre ca să nu vă strivească Solomon şi oştirile sale fără să-şi dea seama.”"},{"number":19,"text":"Solomon zâmbi cu voioşie la spusa ei şi spuse la rândul său: “Domnul meu! Îngăduie-mi să-Ţi mulţumesc pentru harul ce l-ai pogorât asupra mea şi asupra părinţilor mei şi să săvârşesc binele ce Ţie Ţi-ar aduce mulţumire. În milostivenia Ta, lasă-mă să intru între robii Tăi cei drepţi.”"},{"number":20,"text":"Solomon cercetă zburătoarele, apoi spuse: “De ce oare n-am văzut pupăza? Oare este din cei care lipsesc"},{"number":21,"text":"O voi osândi la aprigă osândă, o voi înjunghia, de nu-mi va veni cu o împuternicire desluşită.”"},{"number":22,"text":"După un timp veni lângă el şi spuse: “Eu ştiu ceea ce tu nu ştii! Îţi aduc o veste sigură de la Saba"},{"number":23,"text":"Am aflat acolo o femeie ce domneşte peste ei. A fost dăruită cu toate bunurile şi are un tron măreţ"},{"number":24,"text":"Eu am aflat-o pe ea şi poporul ei prosternându-se înaintea soarelui şi nu înaintea lui Dumnezeu. Diavolul le-a împodobit faptele şi i-a îndepărtat de la Calea cea Dreaptă şi ei nu sunt drept călăuziţi!”"},{"number":25,"text":"De ce nu se prosternează înaintea lui Dumnezeu, Cel ce scoate la iveală cele ascunse din ceruri şi de pe pământ, Cel ce ştie ceea ce tăinuiţi şi ceea ce dezvăluiţi"},{"number":26,"text":"Dumnezeu!... Nu este dumnezeu afară de El! El este Domnul Tronului cel Mare!”"},{"number":27,"text":"Solomon spuse: “Vom vedea dacă ai spus adevărul ori ai minţit"},{"number":28,"text":"Pleacă cu această carte a mea, aruncă-le-o, apoi ţine-te la o parte şi aşteaptă răspunsul lor.”"},{"number":29,"text":"Regina spuse: “O, voi, căpetenii ale poporului! O carte cinstită mi-a fost aruncată"},{"number":30,"text":"ea vine de la Solomon, iat-o: “În numele lui Dumnezeu cel Milos şi Milostiv"},{"number":31,"text":"Nu vă semeţiţi în faţa mea, ci către mine veniţi supuşi.”"},{"number":32,"text":"Ea mai spuse: “O, voi căpetenii ale poporului! Sfătuiţi-mă în această treabă, eu nu voi hotărî nimic fără ca voi să nu fiţi martori.”"},{"number":33,"text":"Ei au spus: “Noi avem putere şi mare vitejie, însă porunca este la tine, aşa că vezi ce vei porunci!”"},{"number":34,"text":"Ea spuse: “Când regii intră într-o cetate, o strică şi pe cei mai puternici locuitori ai ei îi umilesc. Aşa fac ei"},{"number":35,"text":"Pe când eu, le voi trimite un dar şi voi aştepta ce-mi vor aduce înapoi solii.”"},{"number":36,"text":"Când solul veni la Solomon, acesta îi spuse: “Vreţi să mă ajutaţi cu averile voastre? Ceea ce Dumnezeu mi-a dăruit mie este mai bun decât ceea ce v-a dăruit vouă, şi totuşi voi vă bucuraţi de darul vostru"},{"number":37,"text":"Întoarce-te la ei! Vom veni asupra lor cu oştiri cărora nu se vor putea împotrivi. Îi vom alunga din ţinutul lor, umilindu-i şi atunci ei îşi vor vedea micimea.”"},{"number":38,"text":"Solomon a mai spus: “O, căpetenii ale poporului meu! Care dintre voi îmi va aduce tronul ei, înainte ca sabeeni să vină la mine supuşi?”"},{"number":39,"text":"Un ifrit, dintre ginni spuse: “Eu ţi-l voi aduce înainte să te ridici de pe locul tău. Eu sunt puternic pentru aceasta şi sunt vrednic de încredere.”"},{"number":40,"text":"Unul ce avea o ştiinţă a Cărţii spuse: “Eu ţi-l voi aduce înainte ca privirea ta să se întoarcă la tine.” Când Solomon îl văzu stând înaintea lui, spuse: “Acesta este harul Domnului meu care vrea să mă încerce: voi mulţumi ori voi tăgădui? Cel care mulţumeşte, să ştie că Domnul meu este Bogat, Dăruitor.”"},{"number":41,"text":"Solomon a mai spus: “Pociţi-i tronul şi atunci vom vedea dacă este călăuzită ori este dintre cei care nu se lasă călăuziţi.”"},{"number":42,"text":"Când ea a venit, i se spuse: “Acesta este tronul tău?” Ea spuse: “El pare a fi. Ştiinţa ne-a fost dăruită înainte şi acum suntem supuşi!”"},{"number":43,"text":"Cei cărora se închina în locul lui Dumnezeu o rătăciseră şi ea era astfel dintr-un popor de tăgăduitori"},{"number":44,"text":"I se spuse: “Intră în palat!” Când îl văzu, crezu tulburată că este o mare de apă încât îşi dezveli coapsele. Solomon îi spuse: “Este un palat pavat cu cristal!” Ea spuse: “Domnul meu! Eu m-am nedreptăţit pe mine însămi. Împreună cu Solomon mă supun lui Dumnezeu, Domnul lumilor!”"},{"number":45,"text":"Noi l-am trimis la tamudiţi pe Salih, fratele lor: “Închinaţi-vă lui Dumnezeu!” Ei prinseră însă a se certa între ei şi a se împărţi în două tabere"},{"number":46,"text":"Salih le spuse: “O, popor al meu! De ce vă grăbiţi să faceţi răul înaintea binelui? Dacă aţi cere iertare lui Dumnezeu, poate aţi fi miluiţi!”"},{"number":47,"text":"Ei au spus: “Noi avem o presimţire rea cu tine şi cu cei care sunt ca tine.” El le spuse: “Soarta voastră este în mâinile lui Dumnezeu, iar acum sunteţi puşi la încercare.”"},{"number":48,"text":"În cetate erau nouă inşi care semănau stricăciune pe pământ şi care nu făceau nimic drept"},{"number":49,"text":"Ei au spus: “Juraţi-vă pe Dumnezeu că vom năvăli noaptea peste el şi ai săi, apoi vom spune celui ce va voi să-l răzbune: “Noi nu am fost martori la nimicirea alor săi. Noi spunem adevărul!”"},{"number":50,"text":"Ei au viclenit, însă şi Noi am viclenit fără ca ei să-şi dea seama"},{"number":51,"text":"Vezi care a fost sfârşitul vicleşugului lor! Noi i-am nimicit pe ei şi pe poporul lor în întregime"},{"number":52,"text":"Întru aceasta este un semn pentru poporul ce ştie"},{"number":53,"text":"Noi i-am mântuit pe cei care credeau şi se temeau"},{"number":54,"text":"Amintiţi-vă de Lot. El spuse poporului său: “Voi vă dedaţi desfrâului, atunci când vedeţi desluşit"},{"number":55,"text":"Voi vă apropiaţi cu poftă de bărbaţi în loc de femei? Sunteţi un popor neştiutor.”"},{"number":56,"text":"Răspunsul poporului său a fost: “Alungaţi-i din cetatea voastră pe ai lui Lot, căci sunt oameni ce se cred neprihăniţi.”"},{"number":57,"text":"Noi l-am mântuit pe el şi pe ai săi în afară de femeia lui, căci am sortit-o să fie între cei rămaşi în urmă"},{"number":58,"text":"Noi am trimis asupra lor o ploaie. Ce ploaie rea pentru cei cărora li s-a predicat"},{"number":59,"text":"Spune: “Laudă lui Dumnezeu! Pace robilor Săi pe care El i-a ales!” Cine este mai bun: Dumnezeu ori cei pe care ei I-i alătură"},{"number":60,"text":"El este Cel ce a creat cerurile şi pământul şi v-a trimis vouă din cer apă cu care facem să răsară grădini pline de frumuseţi şi ale căror copaci nu v-ar fi stat în putinţă să-i faceţi să răsară. Ori este alt dumnezeu alături de Dumnezeu?” Ei sunt însă un popor care Îi face Lui semeni"},{"number":61,"text":"El este Cel ce a făcut pământul temei, Cel ce a făcut râurile pe el, Cel ce a pus munţii pe el şi o stavilă între cele două mări. Ori este alt dumnezeu alături de Dumnezeu? Cei mai mulţi însă nu ştiu"},{"number":62,"text":"El este Cel ce răspunde oropsitului care Îl cheamă, Cel ce îndepărtează răul, Cel ce v-a făcut urmaşi pe pământ. Ori este alt dumnezeu alături de Dumnezeu? Puţini sunt cei care chibzuiesc"},{"number":63,"text":"El este Cel ce vă călăuzeşte prin întunecimile uscatului şi ale mării. El este Cel ce trimite vânturile ca o veste înainte mergătoare milostiveniei Sale? Ori este alt dumnezeu alături de Dumnezeu? Înălţare lui Dumnezeu peste cei care Îi sunt alăturaţi"},{"number":64,"text":"El este Cel ce dă la iveală făptura şi apoi o duce înapoi. El este Cel ce vă înzestrează din cer şi de pe pământ. Ori este alt dumnezeu alături de Dumnezeu? Spune: “Aduceţi dovada voastră, dacă spuneţi adevărul!”"},{"number":65,"text":"Spune: “Nimeni din ceruri şi de pe pământ nu cunoaşte Taina în afară de Dumnezeu. Ei nu presimt când vor fi înviaţi"},{"number":66,"text":"Mai mult chiar! Ei nu ştiu nimic din Viaţa de Apoi de care se îndoiesc şi faţă de ea sunt orbi"},{"number":67,"text":"Cei care tăgăduiesc spun: “Când vom fi ţărână ca şi taţii noştri, vom mai fi oare scoşi"},{"number":68,"text":"Ni s-a făgăduit aşa precum li s-a făgăduit şi taţilor noştri odinioară. Acestea nu sunt decât poveşti ale celor dintâi!”"},{"number":69,"text":"Spune: “Străbateţi pământul şi vedeţi care a fost sfârşitul nelegiuiţilor!”"},{"number":70,"text":"Nu te mâhni pentru ei! Nu te îngrijora de vicleşugurile lor"},{"number":71,"text":"Ei spun: “Pe când va fi această făgăduială, dacă spuneţi adevărul?”"},{"number":72,"text":"Spune: “Poate ca cea căreia îi doriţi venirea degrabă este chiar în spatele vostru, în parte.”"},{"number":73,"text":"Domnul tău este Stăpânul harului asupra oamenilor, însă cei mai mulţi nu Îi mulţumesc"},{"number":74,"text":"Domnul tău cunoaşte ceea ce ascund inimile lor şi ceea ce destăinuiesc"},{"number":75,"text":"Nimic nu este tăinuit în ceruri şi pe pământ care să nu fie scris într-o Carte desluşită"},{"number":76,"text":"Acest Coran povesteşte fiilor lui Israel multe din cele asupra cărora ei se învrăjbeau"},{"number":77,"text":"iar pentru credincioşi el este călăuzire şi milostivenie"},{"number":78,"text":"Domnul tău va hotărî între ei prin judecata Sa. El este Puternicul, Ştiutorul"},{"number":79,"text":"Încredinţează-te lui Dumnezeu, căci atunci vei fi în limpedele Adevăr"},{"number":80,"text":"Tu nu îi vei putea face pe morţi să audă, precum nici pe cei surzi să audă Chemarea atunci când întorc spatele"},{"number":81,"text":"Tu nu îi vei putea călăuzi pe orbi în rătăcirea lor. Tu nu-i vei face să audă decât pe cei care cred în semnele Noastre şi care se supun lui Dumnezeu"},{"number":82,"text":"Când Cuvântul va cădea asupra lor, le vom scoate din pământ o fiară care va spune oamenilor că nu cred cu tărie în semnele Noastre.”"},{"number":83,"text":"În Ziua aceea vom aduna din fiece seminţie o grămadă din cei care au socotit semnele Noastre minciuni, şi îi vor rândui"},{"number":84,"text":"Când vor veni, Dumnezeu le va spune: “Nu aţi socotit semnele Mele minciuni fără să le fi cuprins cu ştiinţa? Ce aţi făcut, aşadar?”"},{"number":85,"text":"Cuvântul va cădea asupra lor, căci au fost nedrepţi, iar ei nu vor putea vorbi"},{"number":86,"text":"Ei nu văd că le-am făcut noaptea să se odihnească şi ziua să vadă desluşit? Întru aceasta sunt semne pentru un popor care crede"},{"number":87,"text":"În Ziua când se va sufla în trâmbiţă, cei care sunt în ceruri şi pe pământ vor fi îngroziţi în afară de cei pe care Dumnezeu vrea să-i izbăvească. Toţi vor veni către El smerindu-se"},{"number":88,"text":"Vei vedea munţii pe care i-ai socotit înţepeniţi trecând ca norii. Acesta este zidirea lui Dumnezeu, Cel ce face totul desăvârşit. El este Cunoscător a ceea ce faceţi"},{"number":89,"text":"Cei care vor veni în Ziua aceasta cu un bine, vor avea şi mai bine şi vor fi feriţi de orice groază"},{"number":90,"text":"Cei care vor veni cu un rău, vor fi aruncaţi cu faţa în foc: “Sunteţi oare răsplătiţi pentru altceva decât pentru ceea ce aţi făcut?”"},{"number":91,"text":"“Mie mi s-a poruncit doar să mă închin Domnului acestei cetăţi pe care o sfinţit-o. Al Lui este totul! Mie mi s-a poruncit să fiu printre cei supuşi"},{"number":92,"text":"şi să recit Coranul.” Cel ce este bine călăuzit, este călăuzit pentru sufletul său. Spune celui rătăcit: “Eu sunt numai dintre predicatori!”"},{"number":93,"text":"Spune: “Laudă lui Dumnezeu! El vă va arăta curând semnele Sale şi voi le veţi cunoaşte.” Domnul tău nu este nepăsător la ceea ce faceţi"}]}